+++
title = "०३० यज्ञरक्षणम्"
title_english = "030 rAma safeguards vishvAmitra s vedic ritual"

+++


अथ तौ देशकालज्ञौ राजपुत्रावरिन्दमौ ।  

देशे काले च वाक्यज्ञावब्रूतां कौशिकं वचः  ॥  १।३०।१  ॥   

सुबाहुमारीचप्रभृतिदुष्टनिग्रहस्त्रिंशे अथ तावित्यादि । देशकालज्ञाविति
हेतुगर्भम् । देशकालज्ञत्वादुचिते देशे उचिते काले चाब्रूताम्  ॥  १।३०।१
 ॥   

  

भगवन् श्रोतुमिच्छावो यस्मिन् काले निशाचरौ ।  

संरक्षणीयौ तौ ब्रह्मन्नातिवर्तेत तत्क्षणम्  ॥  १।३०।२  ॥   

भगवन्निति । संरक्षणीयौ निवारणीयौ । धातूनामनेकार्थत्वात् विपरीतलक्षणा वा
। यद्वा इष्टप्राप्तिरनिष्टनिवृत्तिश्च रक्षणम् । अत्र अनिष्टनिवृत्तिः
तत्क्षणं स कालः । नातिवर्तेत अज्ञातो नातिक्रामेत्  ॥  १।३०।२  ॥   

  

एवं ब्रुवाणौ काकुत्स्थौ त्वरमाणौ युयुत्सया ।  

सर्वे ते मुनयः प्रीताः प्रशशंसुर्नृपात्मजौ  ॥  १।३०।३  ॥   

एवमिति । युयुत्सया योद्धुमिच्छया । प्रशशंसुः प्रोचुः  ॥  १।३०।३  ॥   

  

अद्यप्रभृति षड्रात्रं रक्षतं राघवौ युवाम् ।  

दीक्षां गतो ह्येष मुनिर्मौनित्वं च गमिष्यति  ॥  १।३०।४  ॥   

अद्येति । रक्षतमिति लोण्मध्यमपुरुषद्विवचनम् । एतद्दिनमारभ्य
षड्रात्रपर्यन्तं मुनिर्मौनित्वं गमिष्यति, अतो वयं वदाम इत्यर्थः  ॥ 
१।३०।४  ॥   

  

तौ च तद्वचनं श्रुत्वा राजपुत्रौ यशस्विनौ ।  

अनिद्रौ षडहोरात्रं तपोवनमरक्षताम्  ॥  १।३०।५  ॥   

ताविति । षडहोरात्रं षण्णामहोरात्राणां समाहारः षडहोरात्रम् तत्  ॥  १।३०।५
 ॥   

  

उपासाञ्चक्रतुर्वीरौ यत्तौ परमधन्विनौ ।  

ररक्षतुर्मुनिवरं विश्वामित्रमरिन्दमौ  ॥  १।३०।६  ॥   

उपासाञ्चक्रतुरिति । उपासाञ्चक्रतुः ऊषतुः । यत्तौ सन्नद्धौ । परमं
धनुर्ययोस्तौ परमधन्विनौ । व्रीह्यादित्वादिनिः  ॥  १।३०।६  ॥   

  

अथ काले गते तस्मिन् षष्ठे ऽहनि समागते ।  

सौमित्रिमब्रवीद्रामो यत्तो भव समाहितः  ॥  १।३०।७  ॥   

अथेति । काले पञ्चदिनात्मके गते । तस्मिन् प्रधाने अहनि सुत्यादिने ।
समाहितः एकाग्रचित्तः । अत्राद्यप्रभृति षड्रात्रमित्युक्त्या पूर्वसर्गे
तत्पूर्वदिने दीक्षाप्रवेशोक्त्या च सप्तरात्रनिर्वर्त्यः सत्रविशेषो
ऽयमिति गम्यते  ॥  १।३०।७  ॥   

  

रामस्यैवं ब्रुवाणस्य त्वरितस्य युयुत्सया ।  

प्रजज्वाल ततो वेदिस्सोपाध्यायपुरोहिता  ॥  १।३०।८  ॥   

रामस्येति । वेदिप्रज्वलनमुत्पातो राक्षसागमसूचकः । उपाध्यायः विश्वामित्रः
। पुरोहिता ऋत्विजः  ॥  १।३०।८  ॥   

  

सदर्भचमसस्रुक्का ससमित्कुसुमोच्चया ।  

विश्वामित्रेण सहिता वेदिर्जज्वाल सर्त्विजा  ॥  १।३०।९  ॥   

एतद्विवृणोति सदर्भेति । चमसं नाम पानपात्रम् । स्रुक् होमपात्रम् । उच्चयः
समूहः । कुसुमोच्चयो ऽलङ्कारार्थः  ॥  १।३०।९  ॥   

  

मन्त्रवच्च यथान्यायं यज्ञो ऽसौ सम्प्रवर्तते ।  

आकाशे च महान् शब्दः प्रादुरासीद्भयानकः  ॥  १।३०।१०  ॥   

मन्त्रवदिति । ननु रक्षोघ्नमन्त्रजपे क्रियमाणे कथं राक्षसागमनप्रसक्तिः ?
न कथञ्चित्, किन्तु दूरत एवाकाशे मेघवद्रुधिरं ववर्षुः । तदिदमाह आकाश इति
। भयानकः भयङ्करः  ॥  १।३०।१०  ॥   

  

आवार्य गगनं मेघो यथा प्रावृषि निर्गतः ।  

तथा मायां विकुर्वाणौ राक्षसावभ्यधावताम्  ॥  १।३०।११  ॥   

आवार्येति । प्रावृषि वर्षाकाले निर्गतो मेघो यथातथाभ्यधावताम्  ॥  १।३०।११
 ॥   

  

मारीचश्च सुबाहुश्च तयोरनुचराश्च ये ।  

आगम्य भीमसङ्काशा रुधिरौघमवासृजन्  ॥  १।३०।१२  ॥   

मारीच इति । भीमसङ्काशाः भयङ्कराः  ॥  १।३०।१२  ॥   

  

सा तेन रुधिरौघेण वेदिर्जज्वाल मण्डिता ।  

सहसा ऽभिद्रुतो रामस्तानपश्यत्ततो दिवि  ॥  १।३०।१३  ॥   

सेति । अभिद्रुतः अभिमुखं धावन्  ॥  १।३०।१३  ॥   

  

तावापतन्तौ सहसा दृष्ट्वा राजीवलोचनः ।  

लक्ष्मणं त्वभिसम्प्रेक्ष्य रामो वचनमब्रवीत्  ॥  १।३०।१४  ॥   

ताविति स्वष्टम्  ॥  १।३०।१४  ॥   

  

पश्य लक्ष्मण दुर्वृत्तान् राक्षसान् पिशिताशनान् ।  

मानवास्त्रसमाधूताननिलेन यथा घनान्  ॥  १।३०।१५  ॥   

पश्येति । पिशिताशनान् मांसभक्षकान् । एतद्विधूननार्थं मानवास्रं
प्रयोक्ष्य इति भावः  ॥  १।३०।१५  ॥   

  

मानवं परमोदारमस्त्रं परमभास्वरम् ।  

चिक्षेप परमक्रुद्धो मारीचोरसि राघवः  ॥  १।३०।१६  ॥   

मानवमिति । अत्रादावित्युक्त्वेत्युपस्कार्यम् । ननु
सर्वराक्षसेष्वस्त्रप्रयोगं प्रतिज्ञाय मारीचोरसि तत्प्रयोगः कथमिति चेन्न
पूर्वश्लोके राक्षसशब्दस्य मारीचमात्रपरत्वात्  ॥  १।३०।१६  ॥   

  

स तेन परमास्त्रेण मानवेन समाहतः ।  

सम्पूर्णं योजनशतं क्षिप्तः सागरसम्प्लवे  ॥  १।३०।१७  ॥   

स इति । सागरसम्प्लवे समुद्रपूरे । अत्र गायत्रीद्वितीयाक्षरं सः  ॥ 
१।३०।१७  ॥   

  

विचेतनं विघूर्णन्तं शीतेषु बलताडितम् ।  

निरस्तं दृश्य मारीचं रामो लक्ष्मणमब्रवीत्  ॥  १।३०।१८  ॥   

विचेतनमिति । शीतेषु शब्दो ऽवयववृत्त्या मानवास्त्रे वर्तते । दृश्य
दृष्ट्वा । मारीचस्य प्राणरक्षणं भाविकार्यान्तरसाधनाय  ॥  १।३०।१८  ॥   

  

इमानपि वधिष्यामि निर्घृणान् दुष्टचारिणः ।  

राक्षसान् पापकर्मस्थान् यज्ञघ्नान् रुधिराशनान्  ॥  १।३०।१९  ॥   

इमानिति । वधप्रयोजकानि निर्घृणत्वादीनि  ॥  १।३०।१९  ॥   

  

सङ्गृह्यास्त्रं ततो रामो दिव्यमाग्नेयमद्भुतम् ।  

सुबाहूरसि चिक्षेप स विद्धः प्रापतद्भुवि  ॥  १।३०।२०  ॥   

सङ्गृह्येति । अद्भुतं यथातथा चिक्षेप  ॥  १।३०।२०  ॥   

  

शेषान् वायव्यमादाय निजघान महायशाः ।  

राघवः परमोदारो मुनीनां मुदमावहन्  ॥  १।३०।२१  ॥   

शेषानिति । निजघान हिंसितवान्  ॥  १।३०।२१  ॥   

  

स हत्वा राक्षसान् सर्वान् यज्ञघ्नान् रघुनन्दनः ।  

ऋषिभिः पूजितस्तत्र यथेन्द्रो विजये पुरा  ॥  १।३०।२२  ॥   

स इति । पुरा विजये असुरविजये  ॥  १।३०।२२  ॥   

  

अथ यज्ञे समाप्ते तु विश्वामित्रो महामुनिः ।  

निरीतिका दिशो दृष्ट्वा काकुत्स्थमिदमब्रवीत्  ॥  १।३०।२३  ॥   

अथेति । निरीतिकाः निर्बाधाः  ॥  १।३०।२३  ॥   

  

कृतार्थो ऽस्मि महाबाहो कृतं गुरुवचस्त्वया ।  

सिद्धाश्रममिदं सत्यं कृतं राम महायशः  ॥  १।३०।२४  ॥   

इत्यार्षे श्रीरामायणे वाल्मीकीये आदिकाव्ये बालकाण्डे त्रिंशः सर्गः  ॥  ३०
 ॥   

कृतार्थ इति । गुरुवचः पितृवचः  ॥  १।३०।२४  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने त्रिंशः सर्गः  ॥  ३०  ॥   

  


