+++
title = "०२८ अस्त्रसंहारोपदेशः"
title_english = "028 vishvAmitra teaches rAma about annulment of missiles"

+++


प्रतिगृह्य ततो ऽस्त्राणि प्रहृष्टवदनः शुचिः ।  

गच्छन्नेव च काकुत्स्थो विश्वामित्रमथाब्रवीत्  ॥  १।२८।१  ॥   

अस्त्रसंहारकप्रतिग्रहो ऽष्टाविंशे प्रतिगृह्येत्यादि । गच्छन् गमिष्यन् ।
"वर्तमानसामीप्ये वर्तमानवद्वा" इति लट्  ॥  १।२८।१  ॥   

  

गृहीतास्त्रो ऽस्मि भगवन् दुराधर्षः सुरासुरैः ।  

अस्त्राणां त्वहमिच्छामि संहारं मुनिपुङ्गव  ॥  १।२८।२  ॥   

गृहीतेति । संहारम् अवगतप्रयोगानामस्त्राणां पुनरुपसंहारम्,  

तत्तदस्त्रमूलमन्त्रवर्तितत्तदस्त्रोपसंहारमन्त्रजातमित्यर्थः ।
जात्येकवचनम्  ॥  १।२८।२  ॥   

  

एवं ब्रुवति काकुत्स्थे विश्वामित्रो महायशाः ।  

संहारं व्याजहाराथ धृतिमान् सुव्रतः शुचिः  ॥  १।२८।३  ॥   

एवमिति । धृतिमान् प्रीतिमान्  ॥  १।२८।३  ॥   

  

सत्यवन्तं सत्यकीर्तिं धृष्टं रभसमेव च ।  

प्रतिहारतरं नाम पराङ्मुखमवाङ्मुखम्  ॥  १।२८।४  ॥   

लक्षाक्षविषमौ चैव दृढनाभसुनाभकौ ।  

दशाक्षशतवक्त्रौ च दशशीर्षशतोदरौ  ॥  १।२८।५  ॥   

पद्मनाभमहानाभौ दुन्दुनाभसुनाभकौ ।  

ज्योतिषं कृशनं चैव नैराश्यविमलावुभौ  ॥  १।२८।६  ॥   

सत्यवन्तमित्यादिसप्तश्लोक्येकान्वया । सत्यवदादीनि उपसंहाराणां नामानि  ॥ 
१।२८।४ ६  ॥   

  

योगन्धरहरिद्रौ च दैत्यप्रशमनौ तथा ।  

सार्चिर्माली धृतिर्माली वृत्तिमान् रुचिरस्तथा  ॥  १।२८।७  ॥   

पितृसौमनसं चैव विधूतमकरावुभौ ।  

करवीरकरं चैव धनधान्यौ च राघव  ॥  १।२८।८  ॥   

कामरूपं कामरुचिं मोहमावरणं तथा ।  

जृम्भकं सर्वनाभं च सन्तानवरणौ तथा  ॥  १।२८।९  ॥   

सार्चिर्मालीत्यादिषु प्रथमा द्वितीयार्थे  ॥  १।२८।७ ९  ॥   

  

कृशाश्वतनयान् राम भास्वरान् कामरूपिणः ।  

प्रतीच्छ मम भद्रं ते पात्रभूतो ऽसि राघव  ॥  १।२८।१०  ॥   

मम मत्तः  ॥  १।२८।१०  ॥   

बाढमित्येव काकुत्स्थः प्रहृष्टेनान्तरात्मना  ॥  १।२८।११  ॥   

\[जग्राह मन्त्रग्रामं ते ऽप्युपतस्थुश्च राघवम् ।\]  

बाढमिति अर्द्धम् । बाढमित्यङ्गीकारे । प्रहृष्टेनान्तरात्मना
प्रतिजग्राहेति शेषः  ॥  १।२८।११  ॥   

  

दिव्यभास्वरदेहाश्च मूर्तिमन्तः सुखप्रदाः ।  

केचिदङ्गारसदृशाः केचिद्धूमोपमास्तथा  ॥  १।२८।१२  ॥   

चन्द्रार्कसदृशाः केचित् प्रह्वाञ्जलिपुटास्तथा ।  

रामं प्राञ्जलयो भूत्वाब्रुवन् मधुरभाषिणः  ॥  १।२८।१३  ॥   

मन्त्रस्वीकारानन्तरं मन्त्रदेवतासाक्षात्कारं दर्शयति
दिव्येत्यादिश्लोकद्वयेन । दिव्याः श्लाघ्याः भास्वराश्च देहा येषां ते तथा
। मूर्तिमन्तः शरीरकाठिन्यवन्तः "मूर्तिः काठिन्यकाययोः" इत्यमरः ।
सुखप्रदाः आह्लादकाः । प्रह्वाः नम्राः । अञ्जलिपुटाः अञ्जलिपुटयुक्ताः ।
अर्श आदित्वादच् ।  

प्राञ्जलयः कृताञ्जलयः । मधुरभाषिणः मधुरभाषणशीलाः, केचित्पुरुषाः
राममब्रुवन्  ॥  १।२८।१२,१३  ॥   

  

इमे स्म नरशार्दूल शाधि किं करवाम ते  ॥  १।२८।१४  ॥   

इम इति अर्द्धम् । स्मेत्यार्षः सलोपः । शाधि आज्ञापय । "शाहौ" इति शास्तेः
शादेशः  ॥  १।२८।१४  ॥   

  

मानसाः कार्यकालेषु साहाय्यं मे करिष्यथ ।  

गम्यतामिति तानाह यथेष्टं रघुनन्दनः  ॥  १।२८।१५  ॥   

मानसा इति । यथेष्टं गम्यतामित्यन्वयः  ॥  १।२८।१५  ॥   

  

अथ ते राममामन्त्र्य कृत्वा चापि प्रदक्षिणम् ।  

एवमस्त्विति काकुत्स्थमुक्त्वा जग्मुर्यथागतम्  ॥  १।२८।१६  ॥   

अथेति । ते पुरुषाः  ॥  १।२८।१६  ॥   

  

स च तान् राघवो ज्ञात्वा विश्वामित्रं महामुनिम् ।  

गच्छन्नेवाथ मधुरं श्लक्ष्णं वचनमब्रवीत्  ॥  १।२८।१७  ॥   

स चेति । तान् उपसंहारमन्त्रान् । श्लक्ष्णं व्यक्तम्  ॥  १।२८।१७  ॥   

  

किं न्वेतन्मेघसङ्काशं पर्वतस्याविदूरतः ।  

वृक्षषण्डमितो भाति परं कौतूहलं हि मे  ॥  १।२८।१८  ॥   

दर्शनीयं मृगाकीर्णं मनोहरमतीव च ।  

नाना प्रकारैः शकुनैर्वल्गुनादैरलङ्कृतम्  ॥  १।२८।१९  ॥   

किं न्विति श्लोकद्वयम् । इतः अस्मिन् प्रदेशे । कौतूहलं श्रोतुमिति शेषः
 ॥  १।२८।१८,१९  ॥   

  

निस्सृताः स्म मुनिश्रेष्ठ कान्ताराद्रोमहर्षणात्  ॥  १।२८।२०  ॥   

निस्सृता इति । कान्तारात् ताटकावनात् । रोमहर्षणात् रोमाञ्चकरात्,
भयङ्करादिति यावत् । अर्द्धमेकम्  ॥  १।२८।२०  ॥   

  

अनया त्ववगच्छामि देशस्य सुखवत्तया ।  

सर्वं मे शंस भगवन् कस्याश्रमपदं त्विदम्  ॥  १।२८।२१  ॥   

अनयेति । अनया देशस्य सुखवत्तया इदमाश्रमपदमित्यवगच्छामि, कस्येति न
जानामि, तत्सर्वं शंस, आदितःप्रभृति वदेत्यर्थः  ॥  १।२८।२१  ॥   

  

सम्प्राप्ता यत्र ते पापा ब्रह्मघ्ना दुष्टचारिणः ।  

तव यज्ञस्य विघ्नाय दुरात्मानो महामते  ॥  १।२८।२२  ॥   

भगवंस्तस्य को देशः सा यत्र तव याज्ञिकी ।  

रक्षितव्या क्रिया ब्रह्मन् मम वध्याश्च राक्षसाः  ॥  १।२८।२३  ॥   

सम्प्राप्ता इत्यादिश्लोकद्वयम् । ते पूर्वोक्ताः । तव यज्ञस्य विघ्नाय
यत्राश्रमपदे सम्प्राप्ताः सा च तव याज्ञिकी क्रिया यत्र रक्षितव्या
राक्षसाश्च वध्याः तस्याश्रमस्य को देशः  ॥  १।२८।२२,२३  ॥   

  

एतत्सर्वं मुनिश्रेष्ठ श्रोतुमिच्छाम्यहं प्रभो  ॥  १।२८।२४  ॥   

इत्यार्षे श्रीरामायणे वाल्मीकीये आदिकाव्ये बालकाण्डे अष्टाविंशः सर्गः  ॥ 
२८  ॥   

एतदित्यर्धम्  ॥  १।२८।२४  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने अष्टाविंशः सर्गः  ॥  २८  ॥   

  


