+++
title = "०५२ वसिष्ठ-विश्वामित्र-संवादः"
title_english = "052 he legend of Vishvamitra contd"

+++


स दृष्ट्वा परमप्रीतो विश्वामित्रो महाबलः ।  

प्रणतो विनयाद्वीरो वसिष्ठं जपतां वरम्  ॥  १।५२।१  ॥   

विश्वामित्रसम्मानं द्विपञ्चाशे--स दृष्ट्वेत्यादि । वसिष्ठं दृष्ट्वा,
प्रणतः प्रणनाम  ॥  १।५२।१  ॥   

  

स्वागतं तव चेत्युक्तो वसिष्ठेन महात्मना ।  

आसनं चास्य भगवान् वसिष्ठो व्यादिदेश ह  ॥  १।५२।२  ॥   

स्वागतमिति । उक्तः ऊचे । व्यादिदेश दापयामासेत्यर्थः  ॥  १।५२।२  ॥   

  

उपविष्टाय च तदा विश्वामित्राय धीमते ।  

यथान्यायं मुनिवरः फलमूलमुपाहरत्  ॥  १।५२।३  ॥   

प्रतिगृह्य च तां पूजां वसिष्ठाद्राजसत्तमः ।  

तपोग्निहोत्रशिष्येषु कुशलं पर्य्यपृच्छत  ॥  १।५२।४  ॥   

विश्वामित्रो महातेजा वनस्पतिगणे तथा ।  

सर्वत्र कुशलं चाह वसिष्ठो राजसत्तमम्  ॥  १।५२।५  ॥   

सुखोपविष्टं राजानं विश्वामित्रं महातपाः ।  

पप्रच्छ जपतां श्रेष्ठो वसिष्ठो ब्रह्मणः सुतः  ॥  १।५२।६  ॥   

उपविष्टायेत्यादिचत्वारः । फलमूलमिति "जातिरप्राणिनाम्" इत्येकवत्त्वम् ।
राजसत्तमं प्रतीति शेषः  ॥  १।५२।३६  ॥   

  

कच्चित्ते कुशलं राजन् कच्चिद्धर्मेण रञ्जयन् ।  

प्रजाः पालयसे वीर राजवृत्तेन धार्मिक  ॥  १।५२।७  ॥   

कच्चित्ते सम्भृता भृत्याः कच्चित्तिष्ठन्ति शासने ।  

कच्चित्ते विजिताः सर्वे रिपवो रिपुसूदन  ॥  १।५२।८  ॥   

कच्चिद्बलेषु कोशेषु मित्रेषु च परन्तप ।  

कुशलं ते नरव्याघ्र पुत्रपौत्रे तवानघ  ॥  १।५२।९  ॥   

कच्चिदित्यादित्रयः । कच्चिदिति कामप्रवेदने ऽव्ययम् "कच्चित्कामप्रवेदने"
इत्यमरः । तव कुशलं ममेप्सितमित्यमुमर्थं द्योतयति । राजवृत्तेन
चतुर्विधेने उपलक्षितः । यथाहुः-- "न्यायेनार्जनमर्थस्य वर्द्धनं पालनं तथा
। सत्पात्रे प्रतिपत्तिश्च राजवृत्तं चतुर्विधम्  ॥ " इति। सम्भृताः
पोषिताः, तिष्ठन्तीति शेषः। बलेषु चतुरङ्गबलेषु। कोशेषु अर्थसमूहेषु।
पुत्रपौत्र इति गवाश्वप्रभृतित्वादेकवत्त्वम्  ॥   

१।५२।७९  ॥   

  

सर्वत्र कुशलं राजा वसिष्ठं प्रत्युदाहरत् ।  

विश्वामित्रो महातेजा वसिष्ठं विनयान्वितः  ॥  १।५२।१०  ॥   

सर्वत्रेति । सर्वत्र वसिष्ठपृष्टसर्वविषय इत्यर्थः । वसिष्ठं धनिकम्  ॥ 
१।५२।१०  ॥   

  

कृत्वोभौ सुचिरं कालं धर्मिष्ठौ ताः कथाश्शुभाः ।  

मुदा परमया युक्तौ प्रीयेतां तौ परस्परम्  ॥  १।५२।११  ॥   

कृत्वेति । ताः कथाः अन्योन्यकुशलप्रश्नोत्तररूपाः । प्रीयेतां अप्रीणयताम्
 ॥  १।५२।११  ॥   

  

ततो वसिष्ठो भगवान् कथान्ते रघुनन्दन ।  

विश्वामित्रमिदं वाक्यमुवाच प्रहसन्निव  ॥  १।५२।१२  ॥   

आतिथ्यं कर्तुमिच्छामि बलस्यास्य महाबल ।  

तव चैवाप्रमेयस्य यथार्हं सम्प्रतीच्छ मे  ॥  १।५२।१३  ॥   

सत्क्रियां हि भवानेतां प्रतीच्छतु मयोद्यताम् ।  

राजा त्वमतिथिश्रेष्ठः पूजनीयः प्रयत्नतः  ॥  १।५२।१४  ॥   

तत इत्यादित्रयः । प्रहसन्निव प्रसन्नमुख इत्यर्थः । सम्प्रतीच्छ
प्रतिगृहाण । उद्यतां चिकीर्षिताम्  ॥  १।५२।१२१४  ॥   

  

एवमुक्तो वसिष्ठेन विश्वामित्रो महामतिः ।  

कृतमित्यब्रवीद्राजा प्रियवाक्येन मे त्वया  ॥  १।५२।१५  ॥   

फलमूलेन भगवन् विद्यते यत्तवाश्रमे ।  

पाद्येनाचमनीयेन भगवद्दर्शनेन च  ॥  १।५२।१६  ॥   

सर्वथा च महाप्राज्ञ पूजार्हेण सुपूजितः ।  

गमिष्यामि नमस्ते ऽस्तु मैत्रेणेक्षस्व चक्षुषा  ॥  १।५२।१७  ॥   

एवमिति त्रयः । प्रियवाक्येन आतिथ्यं करिष्यामीत्यनेन वचनेन । आतिथ्यं कृतं
तवाश्रमे यद्विद्यते तेन फलमूलेन सुपूजितः हत्यन्वयः । पूजार्हेण त्वयेति
शेषः । मैत्रेण स्नेहयुक्तेन । मत्वर्थीयाजन्तः  ॥  १।५२।१५१७  ॥   

  

एवं ब्रुवन्तं राजानं वसिष्ठः पुनरेव हि ।  

न्यमन्त्रयत धर्मात्मा पुनः पुनरुदारधीः  ॥  १।५२।१८  ॥   

बाढमित्येव गाधेयो वसिष्ठं प्रत्युवाच ह ।  

यथाप्रियं भगवतस्तथास्तु मुनिसत्तम  ॥  १।५२।१९  ॥   

एवं ब्रुवन्तमिति द्वौ । पुनः न्यमन्त्रयत भोजनार्थं प्रार्थनमकरोत् ।
पुनःपुनरित्यत्र न्यमन्त्रयतेत्यनुषज्यते । बहुशः प्रत्युत्तरे ऽपि
पुनःपुनर्न्यमन्त्रयतेत्यर्थः । गाधेयः गाधिपुत्रः । बाढमित्यस्यैव विवरणं
यथेति  ॥  १।५२।१८,१९  ॥   

  

एवमुक्तो महातेजा वसिष्ठो जपतां वरः ।  

आजुहाव ततः प्रीतः कल्माषीं धूतकल्मषः  ॥  १।५२।२०  ॥   

एवमिति । कल्माषीं चित्रवर्णाम्, शबलामिति यावत् । "चित्रं
किर्मीरकल्माष--" इत्यमरः  ॥  १।५२।२०  ॥   

  

एह्येहि शबले क्षिप्रं शृणु चापि वाचो मम ।  

सबलस्यास्य राजर्षेः कर्तुं व्यवसितो ऽस्म्यहम् ।  

भोजनेन महार्हेण सत्कारं संविधत्स्व मे  ॥  १।५२।२१  ॥   

एहीति सार्द्धश्लोकः । सबलस्यास्य राजर्षेः सत्कारं कर्त्तुं व्यवसितो
ऽस्मि । संविधत्स्व तदुपयोगिवस्तुजातं सम्पादय  ॥  १।५२।२१  ॥   

  

यस्य यस्य यथाकामं षड्रसेष्वभिपूजितम् ।  

तत्सर्वं कामधुक् क्षिप्रमभिवर्ष कृते मम  ॥  १।५२।२२  ॥   

यस्येति । षड्रसेषु यद्यस्य यस्य अभिपूजितम् अभिमतम् । तसर्त्वं यथाकामं मम
कृते अभिवर्षेत्यन्वयः । "अर्थे कृते च तादर्थ्ये निपातद्वयमव्ययम्" इति
निघण्टुः  ॥  १।५२।२२  ॥   

  

रसेनान्नेन पानेन लेह्यचोष्येण संयुतम् ।  

अन्नानां निचयं सर्वं सृजस्व शबले त्वर  ॥  १।५२।२३  ॥   

इत्यार्षे श्रीरामायणे वाल्मीकीये आदिकाव्ये बालकाण्डे द्विपञ्चाशः सर्गः
 ॥  ५२  ॥   

रसेनेति । रसेन रसायनभेदेन, अन्नेन भक्ष्येन शष्कुलीलाजादिना, पानेन पेयेन
पानकरसादिना, लेह्यचोष्येण लेह्येन जिह्वास्वाद्येन क्षौद्रादिना, चोष्येण
अधरपुटग्राह्येण दध्यादिना च समन्वितम् । "सर्वो द्वन्द्वो
विभाषयैकवद्भवति" इत्येकवद्भावः । अन्नानां शाल्यन्नादीनाम् । निचयं राशिम्
। अनेन भक्ष्यभोज्यलेह्यचोष्यपेयखाद्यरूपषड्विधाभ्यवहारा दर्शिताः  ॥ 
१।५२।२३  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने द्विपञ्चाशः सर्गः  ॥  ५२  ॥   

  


