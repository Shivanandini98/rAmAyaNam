+++
title = "०५६ वसिष्ठ-विश्वामित्र-सङ्घर्षः"
title_english = "056 vashiSTa nullifies Vishvamitra s missiles"

+++


एवमुक्तो वसिष्ठेन विश्वामित्रो महाबलः ।  

आग्नेयमस्त्रमुत्क्षिप्य तिष्ठ तिष्ठेति चाब्रवीत्  ॥  १।५६।१  ॥   

अथ सर्वास्त्रबलसम्पूर्णक्षत्रवीर्यादपि ब्रह्मबलं बलीय इत्याह
षट्पञ्चाशे--एवमुक्त इत्यादि । तिष्ठ तिष्ठेति भयजननार्थोक्तिः  ॥  १।५६।१
 ॥   

  

ब्रह्मदण्डं समुत्क्षिप्य कालदण्डमिवापरम् ।  

वसिष्ठो भगवान् क्रोधादिदं वचनमब्रवीत्  ॥  १।५६।२  ॥   

ब्रह्मदण्डमित्यादि त्रयोविंशतिः । ब्रह्मदण्डमिति । ब्रह्मदण्डं
ब्राह्मणासाधारणं दण्डम्  ॥  १।५६।२  ॥   

  

क्षत्रबन्धो स्थितो ऽस्म्येष यद्वलं तद्विदर्शय ।  

नाशयाम्यद्य ते दर्पं शस्त्रस्य तव गाधिज  ॥  १।५६।३  ॥   

क्व च ते क्षत्रियबलं क्व च ब्रह्मबलं महत् ।  

पश्य ब्रह्मबलं दिव्यं मम क्षत्रियपांसन  ॥  १।५६।४  ॥   

तस्यास्त्रं गाधिपुत्रस्य घोरमाग्नेयमुद्यतम् ।  

ब्रह्मदण्डेन तच्छान्तमग्नेर्वेग इवाम्भसा  ॥  १।५६।५  ॥   

वारुणं चैव रौद्रं च ऐन्द्रं पाशुपतं तथा ।  

ऐषीकं चापि चिक्षेप कुपितो गाधिनन्दनः  ॥  १।५६।६  ॥   

मानवं मोहनं चैव गान्धर्वं स्वापनं तथा ।  

जृम्भणं मादनं चैव सन्तापनविलापने  ॥  १।५६।७  ॥   

शोषणं दारणं चैव वज्रमस्त्रं सुदुर्जयम् ।  

ब्रह्मपाशं कालपाशं वारुणं पाशमेव च  ॥  १।५६।८  ॥   

पैनाकास्त्रं च दयितं शुष्कार्द्रे अशनी उभे ।  

दण्डास्त्रमथ पैशाचं क्रौञ्चमस्त्रं तथैव च  ॥  १।५६।९  ॥   

धर्मचक्रं कालचक्रं विष्णुचक्रं तथैवव च ।  

वायव्यं मथनं चैव अस्त्रं हयशिरस्तथा  ॥  १।५६।१०  ॥   

शक्तिद्वयं च चिक्षेप कङ्कालं मुसलं तथा ।  

वैद्याधरं महास्त्रं च कालास्त्रमथ दारुणम्  ॥  १।५६।११  ॥   

त्रिशूलमस्त्रं घोरं च कापालमथ कङ्कणम् ।  

एतान्यस्त्राणि चिक्षेप सर्वाणि रघुनन्दन  ॥  १।५६।१२  ॥   

क्षत्रबन्धो क्षत्रियाधम ते दर्पं तव शस्त्रस्य दर्पं च नाशयामीत्यन्वयः ।
क्षत्रियपांसनेत्यनन्तरं वसिष्ठो ऽब्रवीदिति अनुकृष्यते  ॥  १।५६।३१२  ॥   

  

वसिष्ठे जपतां श्रेष्ठे तदद्भुतमिवाभवत्  ॥  १।५६।१३  ॥   

वसिष्ठे जपतां श्रेष्ठ इत्यनेन जपवैभवमिदं ग्रसनमिति द्योतितम् । तत्
अस्त्रक्षेपणम् । अद्भुतमिवाभवत् कार्यलेशस्याप्यदर्शनादिति भावः  ॥ 
१।५६।१३  ॥   

  

तानि सर्वाणि दण्डेन ग्रसते ब्रह्मणः सुतः  ॥  १।५६।१४  ॥   

तेषु शान्तेषु ब्रह्मास्त्रं क्षिप्तवान् गाधिनन्दनः  ॥  १।५६।१५  ॥   

अद्भुतमेवाह--तानीति । ग्रसते अग्रसत  ॥  १।५६।१४,१५  ॥   

  

तदस्त्रमुद्यतं दृष्ट्वा देवाः साग्निपुरोगमाः ।  

देवर्षयश्च सम्भ्रान्ता गन्धर्वाः समहोरगाः  ॥  १।५६।१६  ॥   

सम्भ्रान्ता आसन्निति शेषः  ॥  १।५६।१६  ॥   

  

त्रैलोक्यमासीत् सन्त्रस्तं ब्रह्मास्त्रे समुदीरिते  ॥  १।५६।१७  ॥   

समुदीरिते प्रयुक्ते  ॥  १।५६।१७  ॥   

  

तदप्यस्त्रं महाघोरं ब्राह्मं ब्राह्मेण तेजसा ।  

वसिष्ठो ग्रसते सर्वं ब्रह्मदण्डेन राघव  ॥  १।५६।१८  ॥   

ब्राह्मेण तेजसा ब्रह्मविद्याभ्यासजनिततेजसा । उपबृंहितेन
ब्रह्मदण्डेनेत्यर्थः । अत्र ग्रासक्रियायां न दण्डस्यान्वयः ।
पुत्रैर्गर्दभी भारं वहतीतिवत् । अतो न वक्ष्यमाणेन विरोधः  ॥  १।५६।१८  ॥   

  

ब्रह्मास्त्रं ग्रसमानस्य वसिष्ठस्य महात्मनः ।  

त्रैलोक्यमोहनं रौद्रं रूपमासीत् सुदारुणम्  ॥  १।५६।१९  ॥   

त्रैलोक्यस्य मोहनं भयान्मूर्च्छाजनकम् । रौद्रं स्मरणे ऽपि भयङ्करम् ।
सुदारुणं दुर्दर्शम्  ॥  १।५६।१९  ॥   

  

रोमकूपेषु सर्वेषु वसिष्ठस्य महात्मनः ।  

मरीच्य इव निष्पेतुरग्नेर्धूमाकुलार्चिषः  ॥  १।५६।२०  ॥   

एतदेवाह--रोमेति । अग्नेरिव मरीच्यो विस्फुलिङ्गा निष्पेतुरिति योजना  ॥ 
१।५६।२०  ॥   

  

प्राज्वलद् ब्रह्मदण्डश्च वसिष्ठस्य करोद्यतः ।  

विधूम इव कालाग्निर्यमदण्ड इवापरः  ॥  १।५६।२१  ॥   

दण्डश्च प्राज्वलत्, पूर्वास्त्रग्रासेनेति शेषः  ॥  १।५६।२१  ॥   

  

ततो ऽस्तुवन् मुनिगणा वसिष्ठं जपतां वरम् ।  

अमोघं ते बलं ब्रह्मन् तेजो धारय तेजसा  ॥  १।५६।२२  ॥   

निगृहीतस्त्वया ब्रह्मन् विश्वामित्रो महातपाः ।  

प्रसीद जपातां श्रेष्ठ लोकाः सन्तु गतव्यथाः  ॥  १।५६।२३  ॥   

तेजः ब्रह्मास्त्रतेजः । तेजसा महिम्ना । धारय उपशमय  ॥  १।५६।२२,२३  ॥   

  

एवमुक्तो महातेजाः शमं चक्रे महातपाः  ॥  १।५६।२४  ॥   

शमं कोपशान्तिम्  ॥  १।५६।२४  ॥   

  

विश्वामित्रो ऽपि निकृतो विनिःश्वस्येदमब्रवीत्  ॥  १।५६।२५  ॥   

निकृतः अपकृतः । तिरस्कृत इति यावत्  ॥  १।५६।२५  ॥   

  

धिग्बलं क्षत्रियबलं ब्रह्मतेजोबलं बलम् ।  

एकेन ब्रह्मदण्डेन सर्वास्त्राणि हतानि मे  ॥  १।५६।२६  ॥   

धिगिति । क्षत्रियबलं बलं धिक् निन्द्यं बलमित्यर्थः । "धिगुपर्यादिषु" इति
द्वितीया । ब्रह्मतेजसः ब्राह्मण्यरूपतेजसः बलं बलम्, तदेव
प्रशस्तमितियावत् । सर्वास्त्राणि ब्रह्मास्त्रभिन्नानि  ॥  १।५६।२६  ॥   

  

तदेतत् समवेक्ष्याहं प्रसन्नेन्द्रियमानसः ।  

तपो महत् समास्थास्ये यद्वै ब्रह्मत्वकारणम्  ॥  १।५६।२७  ॥   

इत्यार्षे श्रीरामायणे वाल्मीकीये आदिकाव्ये बालकाण्डे षट्पञ्चाशः सर्गः  ॥ 
५६  ॥   

ब्रह्मत्वकारणं ब्राह्मण्यापादकम् । प्रसन्नेन्द्रियमानसः
परित्यक्तक्षत्ररोष इत्यर्थः  ॥  १।५६।२७  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने षट्पञ्चाशः सर्गः  ॥  ५६  ॥   

  


