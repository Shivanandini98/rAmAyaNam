+++
title = "०५७ त्रिशङ्कोर् यजनप्रार्थना"
title_english = "057 The Legend of trishanku"

+++


ततः सन्तप्तहृदयः स्मरन् निग्रहमात्मनः ।  

विनिःश्वस्य विनिःश्वस्य कृतवैरो महात्मना  ॥  १।५७।१  ॥   

स दक्षिणां दिशं गत्वा महिष्या सह राघव ।  

तताप परमं घोरं विश्वामित्रो महत्तपः  ॥  १।५७।२  ॥   

एवं पशुपतिवितीर्णसरहस्यसर्वास्त्रवैघट्यदर्शनेनरुद्रस्यापरत्वमुपपादितम् ।
अथ पूर्वप्रस्तुतब्राह्मण्यस्यात्यन्तदुर्लभत्वं दर्शयति नवभिः सर्गैः ।
तत्र त्रिशङ्कुशरणागत्यनुगुणशक्तिमत्त्वं दर्शयति सप्तपञ्चाशे--ततः
सन्तप्तहृदय इत्यादि, श्लोकद्वयमेकान्वयम् । महात्मना वसिष्ठेन । कृतवैरः  

अनेनास्य तपोनाशमूलं दर्शितम् । ब्रह्मविदपचारो हि सर्वश्रेयोविनाशकः ।
दक्षिणां शरावत्यपेक्षया । महिष्येत्यनेन भावियाजकत्वानुगुणगार्हस्थ्यं
दर्शितम् । महत्तपः परमं यथा तथा ततापेत्यन्वयः  ॥  १।५७।१,२  ॥   

  

अथास्य जज्ञिरे पुत्राः सत्यधर्मपरायणाः ।  

हविष्यन्दो मधुष्यन्दो दृढनेत्रो महारथः  ॥  १।५७।३  ॥   

कामक्रोधाद्यनुवृत्तिं दर्शयति--अथेति  ॥  १।५७।३  ॥   

  

पूर्णे वर्षसहस्रे तु ब्रह्मा लोकपितामहः ।  

अब्रवीन्मधुरं वाक्यं विश्वामित्रं तपोधनम्  ॥  १।५७।४  ॥   

अत एव तपसो मन्दफलत्वं दर्शयति--पूर्ण इति  ॥  १।५७।४  ॥   

  

जिता राजर्षिलोकास्ते तपसा कुशिकात्मज ।  

अनेन तपसा त्वां तु राजर्षिरिति विद्महे  ॥  १।५७।५  ॥   

जिता इति । विद्महे आर्षमात्मनेपदम्  ॥  १।५७।५  ॥   

  

एवमुक्त्वा महातेजा जगाम सह दैवतैः ।  

त्रिविष्टपं ब्रह्मलोकं लोकानां परमेश्वरः  ॥  १।५७।६  ॥   

एवमित्यादि चत्वारः । ब्रह्मा ब्रह्मलोकं जगाम, त्रिविष्टपं देवा
जग्मुरित्यर्थः  ॥  १।५७।६  ॥   

  

विश्वामित्रोपि तच्छ्रुत्वा ह्रिया किञ्चिदवाङ्मुखः ।  

दुःखेन महताविष्टः समन्युरिदमब्रवीत्  ॥  १।५७।७  ॥   

समन्युः सदैन्यः "मन्युर्दैन्ये क्रतौ क्रुधि" इत्यमरः  ॥  १।५७।७  ॥   

  

तपश्च सुमहत्तप्तं राजर्षिरिति मां विदुः ।  

देवाः सर्षिगणाः सर्वे नास्ति मन्ये तपःफलम्  ॥  १।५७।८  ॥   

नास्ति मन्ये तपःफलम् । एतन्मात्रं मत्तपः फलं न भवति, ब्राह्मण्यस्यैव
मदभिमतत्वादिति भावः  ॥  १।५७।८  ॥   

  

एवं निश्चित्य मनसा भूय एव महातपाः ।  

तपश्चकार काकुत्स्थ परमं परमात्मवान्  ॥  १।५७।९  ॥   

परमं तपः पूर्वकृततपसोप्यतिशयितं तपः । परमात्मवान् अतिशयितयत्नवान्  ॥ 
१।५७।९  ॥   

  

एतस्मिन्नेव काले तु सत्यवादी जितेन्द्रियः ।  

त्रिशङ्कुरिति विख्यात इक्ष्वाकुकुलवर्द्धनः  ॥  १।५७।१०  ॥   

एतस्मिन्निति । विख्यातः, अभूदिति शेषः  ॥  १।५७।१०  ॥   

  

तस्य बुद्धिः समुत्पन्ना यजेयमिति राघव ।  

गच्छेयं सशरीरेण देवानां परमां गतिम्  ॥  १।५७।११  ॥   

तस्येति । सशरीरेण, आत्मनेति शेषः । परमां गतिं स्वर्गमिति यावत्  ॥ 
१।५७।११  ॥   

  

स वसिष्ठं समाहूय कथयामास चिन्तितम् ।  

अशक्यमिति चाप्युक्तो वसिष्ठेन महात्मना  ॥  १।५७।१२  ॥   

स इति । चिन्तितम् सशरीरस्वर्गसाधनयज्ञमित्यर्थः । अशक्यं
सशरीरस्वर्गसाधनयज्ञकरणमिति शेषः । अशक्यत्वं च न ऋषेरसामर्थ्यात्, नापि
तादृशकर्मविधानाभावात्, "सशरीर एव स्वर्गं लोकमेति" इति श्रुतेः । किन्तु
त्रिशङ्कोस्तादृशस्वर्गप्राप्तिर्नास्तीति पूर्वकल्पवृत्ततज्ज्ञानादिति
मन्तव्यम् । उक्तः अभूदिति शेषः  ॥  १।५७।१२  ॥   

  

प्रत्याख्यातो वसिष्ठेन स ययौ दक्षिणां दिशम् ।  

ततस्तत्कर्मसिद्ध्यर्थं पुत्रांस्तस्य गतो नृपः  ॥  १।५७।१३  ॥   

प्रत्याख्यात इति । तत्कर्मसिद्ध्यर्थं सशरीरस्वर्गसाधनकर्मसिद्ध्यर्थम्  ॥ 
१।५७।१३  ॥   

  

वासिष्ठा दीर्घतपसस्तपो यत्र हि तेपिरे ।  

त्रिशङ्कुः सुमहातेजाः शतं परमभास्वरम् ।  

वसिष्ठपुत्रान् ददृशे तप्यमानान् यशस्विनः  ॥  १।५७।१४  ॥   

वासिष्ठा इति सार्धः । यत्र तेपिरे तत्र गत्वेति शेषः । शतं वासिष्ठानिति
बह्वर्थे शतमिति निपातनात् सामानाधिकरण्यम्  ॥  १।५७।१४  ॥   

  

सो ऽभिगम्य महात्मानः सर्वानेव गुरोः सुतान् ।  

अभिवाद्यानुपूर्व्येण ह्रिया किञ्चिदवाङ्मुखः ।  

अब्रवीत्सुमहात्मानः सर्वानेव कृताञ्जलिः  ॥  १।५७।१५  ॥   

स इति सार्द्धः । ह्रिया वसिष्ठप्रत्याख्यानकृतया । महात्मानः सुमहात्मान
इति व्यत्ययेन प्रथमा  ॥  १।५७।१५  ॥   

  

शरणं वः प्रपद्ये ऽहं शरण्यान् शरणागतः ।  

प्रत्याख्यातो ऽस्मि भद्रं वो वसिष्ठेन महात्मना  ॥  १।५७।१६  ॥   

शरणमिति । शरणं रक्षितारम् आगतः "शरणं गृहरक्षित्रोः" इति वचनात् ।
रक्षित्रपेक्षया आगतो ऽहम् । शरण्यान् शरणसमर्थान् । शरणं प्रपद्ये
रक्षितृ़न् प्राप्नोमीत्यर्थः । यद्वा शरणागतः प्रत्याख्यात
इत्युत्तरेणान्वयः । तर्ह्याचार्य एव गन्तव्य इत्यत्राह प्रत्याख्यात इति
 ॥  १।५७।१६  ॥   

  

यष्टुकामो महायज्ञं तदनुज्ञातुमर्हथ ।  

गुरुपुत्रानहं सर्वान्नमस्कृत्य प्रसादये  ॥  १।५७।१७  ॥   

किमर्थं शरणागतिस्तत्राह--यष्टुकाम इति । तत् यज्ञानुष्ठानम्  ॥  १।५७।१७
 ॥   

  

शिरसा प्रणतो याचे ब्राह्मणांस्तपसि स्थितान् ।  

ते मां भवन्तः सिद्ध्यर्थं याजयन्तु समाहिताः ।  

सशरीरो यथाहं हि देवलोकमवाप्नुयाम्  ॥  १।५७।१८  ॥   

शिरसेति सार्द्धः । ब्राह्मणान् ब्रह्मविदः । समाहिताः अवहिताः  ॥  १।५७।१८
 ॥   

  

प्रत्याख्यातो वसिष्ठेन गतिमन्यां तपोधनाः ।  

गुरुपुत्रानृते सर्वान्नाहं पश्यामि काञ्चन  ॥  १।५७।१९  ॥   

प्रत्याख्यात इति । गुरुपुत्रानृते अन्यां काञ्चन गतिं यजनोपायं न
पश्यामीत्यन्वयः  ॥  १।५७।१९  ॥   

  

इक्ष्वाकूणां हि सर्वेषां पुरोधाः परमा गतिः ।  

पुरोधसस्तु विद्वांसस्तारयन्ति सदा नृपान्  ॥  १।५७।२०  ॥   

इक्ष्वाकूणामिति । पुरोधाः पुरोहितः वसिष्ठः  ॥  १।५७।२०  ॥   

  

तस्मादनन्तरं सर्वे भवन्तो दैवतं मम  ॥  १।५७।२१  ॥   

इत्यार्षे श्रीरामायणे वाल्मीकीये आदिकाव्ये बालकाण्डे सप्तपञ्चाशः सर्गः
 ॥  ५७  ॥   

तस्मादित्यर्द्धम् । तस्मात् वसिष्ठात् । अनन्तरं पश्चात् । तस्यारक्षकत्वे
भवन्त एव रक्षका इति भावः  ॥  १।५७।२१  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने सप्तपञ्चाशः सर्गः  ॥  ५७  ॥   

  


