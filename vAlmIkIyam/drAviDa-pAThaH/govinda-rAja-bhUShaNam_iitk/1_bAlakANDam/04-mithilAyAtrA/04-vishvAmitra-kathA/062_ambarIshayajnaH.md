+++
title = "०६२ अम्बरीशयज्ञः"
title_english = "062 Legend of shunashshepa contd"

+++


शुनःशेपं नरश्रेष्ठगृहीत्वा तु महायशाः ।  

व्यश्राम्यत् पुष्करे राजा मध्याह्ने रघुनन्दन  ॥  १।६२।१  ॥   

अथ शुनःशेपस्य शरणागतिरुच्यते द्विषष्टितमे--शुनःशेपमित्यादि  ॥  १।६२।१
 ॥   

  

तस्य विश्रममाणस्य शुनःशेपो महायशाः ।  

पुष्करक्षेत्रमागम्य विश्वामित्रं ददर्श ह ।  

तप्यन्तमृषिभिः सार्द्धं मातुलं परमातुरः  ॥  १।६२।२  ॥   

तस्य विश्रममाणस्य तस्मिन्विश्राम्यति सति । आगम्येत्यत्र "वा ल्यपि"
इत्यनुनासिकलोपाभावः पक्षे । मातुलं "ऋचीकाय कौशिकी प्रतिपादिता"
इत्युक्तत्वात्  ॥  १।६२।२  ॥   

  

विवर्णवदनो दीनस्तृष्णया च श्रमेण च ।  

पपाताङ्के मुनेराशु वाक्यं चेदमुवाच ह  ॥  १।६२।३  ॥   

तृष्णया पिपासया, प्राणपरित्राणलोभेन वा । श्रमेण अध्वश्रमेण ।
मातुलत्वादङ्कपतनम्  ॥  १।६२।३  ॥   

  

न मे ऽस्ति माता न पिता ज्ञातयो बान्धवाः कुतः ।  

त्रातुमर्हसि मां सौम्य धर्मेण मुनिपुङ्गव  ॥  १।६२।४  ॥   

नेति । नास्ति अरक्षकत्वादसत्प्राया इत्यर्थः । धर्मेण
धर्मरूपप्रयोजनोद्देशेन  ॥  १।६२।४  ॥   

  

त्राता त्वं हि मुनिश्रेष्ठ सर्वेषां त्वं हि भावनः  ॥  १।६२।५  ॥   

त्रातेत्यर्द्धम् । भावनः हितप्रापकः  ॥  १।६२।५  ॥   

  

राजा च कृतकार्यः स्यादहं दीर्घायुरव्ययः ।  

स्वर्गलोकमुपाश्नीयां तपस्तप्त्वा ह्यनुत्तमम्  ॥  १।६२।६  ॥   

राजेति । यथा च राजा कृतकार्यः स्यात् अहं च अव्ययः अविनाशः दीर्घायुः
अनुत्तमं तपस्तप्त्वा स्वर्गलोकमुपाश्नीयां तथा कुरुष्वेति शेषः  ॥  १।६२।६
 ॥   

  

त्वं मे नाथो ह्यनाथस्य भव भव्येन चेतसा ।  

पितेव पुत्रं धर्मात्मंस्त्रातुमर्हसि किल्बिषात्  ॥  १।६२।७  ॥   

त्वमिति । भव्येन शुभेन । किल्बिषात् तन्मूलकविपत्तेरित्यर्थः  ॥  १।६२।७
 ॥   

  

तस्य तद्वचनं श्रुत्वा विश्वामित्रो महातपाः ।  

सान्त्वयित्वा बहुविधं पुत्रानिदमुवाच ह  ॥  १।६२।८  ॥   

तस्येति स्पष्टम्  ॥  १।६२।८  ॥   

  

यत्कृते पितरः पुत्रान् जनयन्ति शुभार्थिनः ।  

परलोकहितार्थाय तस्य कालो ऽयमागतः  ॥  १।६२।९  ॥   

यदिति । यस्य प्रयोजनस्य कृते यत्प्रयोजनाय । तादर्थ्ये ऽव्ययम् । पुत्रान्
जनयन्ति । मम युष्माकं च परलोकहितार्थाय धर्माय, तस्य वाक्यकरणस्य । अयं
काल आगतः । "जीवतोर्वाक्यकरणात्" इति स्मृतेः  ॥  १।६२।९  ॥   

  

अयं मुनिसुतो बालो मत्तश्शरणमिच्छति ।  

अस्य जीवितमात्रेण प्रियं कुरुत पुत्रकाः  ॥  १।६२।१०  ॥   

अयमिति । शरणं रक्षणम् । जीवितमात्रेण जीवनप्रदानमात्रेण  ॥  १।६२।१०  ॥   

  

सर्वे सुकृतकर्माणः सर्वे धर्मपरायणाः ।  

पशुभूता नरेन्द्रस्य तृप्तिमग्नेः प्रयच्छत  ॥  १।६२।११  ॥   

स्वनियोगकरणार्थमुपश्लोकयति--सर्व इति । प्रयच्छतेति बहुवचनेन युष्मासु यः
कश्चन भवत्विति सूच्यते  ॥  १।६२।११  ॥   

  

नाथवांश्च शुनःशेपो यज्ञश्चाविघ्नितो भवेत् ।  

देवतास्तर्पिताश्च स्युर्ममचापि कृतं वचः  ॥  १।६२।१२  ॥   

नाथवानिति । मया रक्षितो नाथवान् भवतु । कृतं स्यादिति शेषः  ॥  १।६२।१२
 ॥   

  

मुनेस्तु वचनं श्रुत्वा मधुष्यन्दादयः सुताः ।  

साभिमानं नरश्रेष्ठ सलीलमिदमब्रुवन्  ॥  १।६२।१३  ॥   

मुनेरिति । साभिमानं सगर्वम् । सलीलं सपरिहासम्  ॥  १।६२।१३  ॥   

  

कथमात्मसुतान् हित्वा त्रायसे ऽन्यसुतं विभो ।  

अकार्यमिव पश्यामः श्वमांसमिव भोजने  ॥  १।६२।१४  ॥   

कथमिति । भोजने भोज्ये प्राप्ते तत्परित्यागेन
श्वमांसभक्षणमिवाकार्यमित्यर्थः । द्वितीय इवशब्दो वाक्यालङ्कारे  ॥ 
१।६२।१४  ॥   

  

तेषां तद्वचनं श्रुत्वा पुत्राणां मुनिपुङ्गवः ।  

क्रोधसंरक्तनयनो व्याहर्तुमुपचक्रमे  ॥  १।६२।१५  ॥   

तेषामिति  ॥  १।६२।१५  ॥   

  

निस्साध्वसमिदं प्रोक्तं धर्मादपि विगर्हितम् ।  

अतिक्रम्य तु मद्वाक्यं दारुणं रोमहर्षणम्  ॥  १।६२।१६  ॥   

निःसाध्वसं पितृप्रतिवचनभयरहितम् । धर्मात् जीवतोर्वाक्यकरणरूपधर्मात् ।
विगर्हितं भ्रष्टम् । इदमुभयं क्रियाविशेषणम् । दारुणं पितृभक्तिरहिततया
परुषम् । अत एव रोमहर्षणं रोमाञ्चविकारकरम्  ॥  १।६२।१६  ॥   

  

श्वमांसभोजिनः सर्वे वासिष्ठा इव जातिषु ।  

पूर्णं वर्षसहस्रं तु पृथिव्यामनुवत्स्यथ  ॥  १।६२।१७  ॥   

श्वमांसेत्यादि । अत्रादौ तस्मादित्युपस्कार्यम् । जातिषु मुष्टिकजातिषु  ॥ 
१।६२।१७  ॥   

  

कृत्वा शापसमायुक्तान् पुत्रान् मुनिवरस्तथा ।  

शुनःशेपमुवाचार्तं कृत्वा रक्षां निरामयम्  ॥  १।६२।१८  ॥   

\[इदमाह मुनिश्रेष्ठो विश्वामित्रो महातपाः ।\]  

कृत्वेति । निरामयं निर्भयं यथा भवति तथा । रक्षां
मन्त्रितभस्मधूल्यादिप्रक्षेपरूपाम्  ॥  १।६२।१८  ॥   

  

पवित्रपाशैरासक्तो रक्तमाल्यानुलेपनः ।  

वैष्णवं यूपमासाद्य वाग्भिरग्निमुदाहर  ॥  १।६२।१९  ॥   

पवित्रेति । पाशैः दर्भरशनादिभिः । आसक्तः बद्धः । वैष्णवं विष्णुदेवताकम्
"वैष्णवो वै देवतया यूपः" इति श्रुतेः । वाग्भिः वक्ष्यमाणगाथाद्वयरूपाभिः
। अग्निं प्रत्युदाहर स्तुहि, अग्न्यभिमुखोभूत्वा इन्द्रमिन्द्रानुजं च
स्तुहीत्यर्थः  ॥  १।६२।१९  ॥   

  

इमे तु गाथे द्वे दिव्ये गायेथा मुनिपुत्रक ।  

अम्बरीषस्य यज्ञे ऽस्मिंस्ततः सिद्धिमवाप्स्यसि  ॥  १।६२।२०  ॥   

गाथे दर्शयति--इमे इति । गाथे इन्द्रोपेन्द्रविषये एका इन्द्रविषया, अन्या
उपेन्द्रविषया । ततः गाथाभ्याम् । सिद्धिं जीवितसिद्धिम्  ॥  १।६२।२०  ॥   

  

शुनःशेपो गृहीत्वा ते द्वे गाथे सुसमाहितः ।  

त्वरया राजसिंहं तमम्बरीषमुवाच ह  ॥  १।६२।२१  ॥   

शुनःशेप इत्यादि  ॥  १।६२।२१  ॥   

  

राजसिंह महासत्त्व शीघ्रं गच्छावहे सदः ।  

निर्वर्तयस्व राजेन्द्र दीक्षां च समुपाविश  ॥  १।६२।२२  ॥   

तद्वाक्यमृषिपुत्रस्य श्रुत्वा हर्षसमुत्सुकः ।  

जगाम नृपतिः शीघ्रं यज्ञवाटमतन्द्रितः  ॥  १।६२।२३  ॥   

सदः यज्ञवाटमित्यर्थः  ॥  १।६२।२२,२३  ॥   

  

सदस्यानुमते राजा पवित्रकृतलक्षणम् ।  

पशुं रक्ताम्बरं कृत्वा यूपे तं समबन्धयत्  ॥  १।६२।२४  ॥   

सदस्यानुमते सदस्यानाम् उपद्रष्टृप्रभृतीनाम् अनुमते अनुमतौ, स्थित इति
शेषः । पवित्रैर्दर्भरज्जुभिः । कृतलक्षणं कृतलाञ्छनम् ।
कृतपशुत्वज्ञापनमित्यर्थः । पशुं कृत्वा उपाकरणादिसंस्कारसंस्कृतं कृत्वा
 ॥  १।६२।२४  ॥   

  

स बद्धो वाग्भिरग्र्याभिरभितुष्टाव वै सुरौ ।  

इन्द्रमिन्द्रानुजं चैव यथावन्मुनिपुत्रकः  ॥  १।६२।२५  ॥   

स इति । इन्द्रं पशुभोक्तारम् । इन्द्रानुजं यूपदेवं तुष्टाव । इन्द्रानुजं
पुरुषकारीकृत्य फलप्रदमिन्द्रं स्तुतवानित्यर्थः  ॥  १।६२।२५  ॥   

  

ततः प्रीतः सहस्राक्षो रहस्यस्तुतितर्पितः ।  

दीर्घमायुस्तदा प्रादाच्छुनःशेपाय राघव  ॥  १।६२।२६  ॥   

तत इन्द्रस्यैव फलप्रदत्वमाह--तत इति । प्रीतः स्वस्तुत्या तुष्टः ।
रहस्यस्तुतितर्पितः स्वस्वामिभूतविष्णुरहस्यस्तुत्या तोषितः  ॥  १।६२।२६
 ॥   

  

स च राजा नरश्रेष्ठ यज्ञस्य च समाप्तवान् ।  

फलं बहुगुणं राम सहस्राक्षप्रसादजम्  ॥  १।६२।२७  ॥   

विश्वामित्रो ऽपि धर्मात्मा भूयस्तेपे महातपाः ।  

पुष्करेषु नरश्रेष्ठ दशवर्षशतानि च  ॥  १।६२।२८  ॥   

इत्यार्षे श्रीरामायणे वाल्मीकीये आदिकाव्ये बालकाण्डे द्विषष्टितमः सर्गः
 ॥  ६२  ॥   

स चेति । समाप्तवान् प्राप्तवान् । ननु ऽहरिश्चन्द्रो ह वैधस ऐक्ष्वाको
राजपुत्र आसऽ इत्यादि बह्वृचब्राह्मणोक्तेतिहासविरुद्धो ऽयं कथमुपपद्यत इति
चेत्, अम्बरीषस्यैव हरिश्चन्द्र इति सञ्ज्ञान्तरमित्यविरोधस्य नेयत्वात्  ॥ 
१।६२।२७,२८  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने द्विषष्टितमः सर्गः  ॥  ६२  ॥   

  


