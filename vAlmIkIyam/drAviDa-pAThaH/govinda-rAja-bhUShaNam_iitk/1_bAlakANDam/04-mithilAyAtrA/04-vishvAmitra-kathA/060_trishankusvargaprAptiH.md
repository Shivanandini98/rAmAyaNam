+++
title = "०६० त्रिशङ्कुस्वर्गप्राप्तिः"
title_english = "060 trishanku s ascension to heaven"

+++


तपोबलहतान् कृत्वा वासिष्ठान् समहोदयान् ।  

ऋषिमध्ये महातेजा विश्वामित्रो ऽभ्यभाषत  ॥  १।६०।१  ॥   

अथ सशरीरस्य त्रिशङ्कोः स्वर्गप्रापणं षष्टितमे--तप इत्यादि  ॥  १।६०।१  ॥   

  

अयमिक्ष्वाकु दायादस्त्रिशङ्कुरिति विश्रुतः ।  

धर्मिष्ठश्च वदान्यश्च मां चैव शरणं गतः ।  

तेनानेन शरीरेण देवलोकजिगीषया  ॥  १।६०।२  ॥   

अयमिति सार्द्धः । दायमत्तीति दायादः, पुत्रपौत्रादिः । पचाद्यच् । वंश इति
यावत् । तेन पूर्वं क्षत्रियरूपेण । अनेन इदानीं चण्डालरूपेण शरीरेण ।
देवलोकजिगीषया स्वर्गं स्ववशीकर्तुमिच्छया । मां शरणं गतः  ॥  १।६०।२  ॥   

  

यथा ऽयं स्वशरीरेण स्वर्गलोकं गमिष्यति ।  

तथा प्रवर्त्यतां यज्ञो भवद्भिश्च मया सह  ॥  १।६०।३  ॥   

यथेति पञ्च  ॥  १।६०।३  ॥   

  

विश्वामित्रवचः श्रुत्वा सर्व एव महर्षयः ।  

ऊचुः समेत्य सहिता धर्मज्ञा धर्मसंहितम्  ॥  १।६०।४  ॥   

ऊचुः अन्योन्यमिति शेषः  ॥  १।६०।४  ॥   

  

अयं कुशिकदायादो मुनिः परमकोपनः ।  

यदाह वचनं सम्यगेतत्कार्यं न संशयः  ॥  १।६०।५  ॥   

अग्निकल्पो हि भगवान् शापं दास्यति रोषितः ।  

तस्मात्प्रवर्त्यतां यज्ञः सशरीरो यथा दिवम्  ॥  १।६०।६  ॥   

सम्यक्कार्यमित्यन्वयः  ॥  १।६०।५,६  ॥   

  

गच्छेदिक्ष्वाकुदायादो विश्वामित्रस्य तेजसा ।  

तथा प्रवर्त्यतां यज्ञः सर्वे समधितिष्ठत  ॥  १।६०।७  ॥   

समधितिष्ठत स्वस्वार्त्विज्यमिति शेषः  ॥  १।६०।७  ॥   

  

एवमुक्त्वा महर्षयः चक्रुस्तास्ताः क्रियास्तदा ।  

याजकश्च महातेजा विश्वामित्रो ऽभवत् क्रतौ  ॥  १।६०।८  ॥   

एवमिति । तास्ताः क्रियाः स्वस्वार्त्विज्यकर्माणि । याजकः अध्वर्युः ।
स्रुवमुद्यम्येति वक्ष्यमाणत्वात्  ॥  १।६०।८  ॥   

  

ऋत्विजश्चानुपूर्व्येण मन्त्रवन्मन्त्रकोविदाः ।  

चक्रुः सर्वाणि कर्माणि यथाकल्पं यथाविधि  ॥  १।६०।९  ॥   

ऋत्विज इति । मन्त्रवदिति क्रियाविशेषणम् । यथाकल्पं कल्पसूत्रमनतिक्रम्य ।
यथाविधि यथाशास्त्रम्  ॥  १।६०।९  ॥   

  

ततः कालेन महता विश्वामित्रो महातपाः ।  

चकारावाहनं तत्र भागार्थं सर्वदेवताः  ॥  १।६०।१०  ॥   

तत इति । महता कालेन द्विस्त्रिर्मन्त्रावृत्त्या सर्वदेवताः प्रतीति शेषः
 ॥  १।६०।१०  ॥   

  

नाभ्यागमंस्तदाहूता भागार्थं सर्वदेवताः  ॥  १।६०।११  ॥   

नेत्यर्द्धम् । नाभ्यागमन् । अनधिकारिणा अन्यायेन च कृतमकृतमिति न्यायादिति
भावः  ॥  १।६०।११  ॥   

  

तत्र क्रोधसमाविष्टो विश्वामित्रो महामुनिः ।  

स्रुवमुद्यम्य सक्रोधस्त्रिशङ्कुमिदमब्रवीत्  ॥  १।६०।१२  ॥   

तत इति । स्रुवोद्यमनं कोपजचेष्टाविशेषः  ॥  १।६०।१२  ॥   

  

पश्य मे तपसो वीर्यं स्वार्जितस्य नरेश्वर ।  

एष त्वां सशरीरेण नयामि स्वर्गमोजसा ।  

दुष्प्रापं स्वशरीरेण दिवं गच्छ नराधिप  ॥  १।६०।१३  ॥   

पश्येति सार्द्धः । त्वदभिमतयागस्त्वास्तामिति भावः । एष इत्यव्यवधाने ।
ओजसा तपोवीर्येण । दुष्प्रापम्, अन्यैरिति शेषः  ॥  १।६०।१३  ॥   

  

स्वार्जितं किञ्चिदप्यस्ति मया हि तपसः फलम् ।  

राजन् स्वतेजसा तस्य सशरीरो दिवं व्रज  ॥  १।६०।१४  ॥   

स्वेति । स्वार्जितं सुष्ठ्वार्जितम् । स्वतेजसा स्वासाधारणप्रभावेन  ॥ 
१।६०।१४  ॥   

  

उक्तवाक्ये मुनौ तस्मिन् सशरीरो नरेश्वरः ।  

दिवं जगाम काकुत्स्थ मुनीनां पश्यतां तदा  ॥  १।६०।१५  ॥   

उक्तेति । मुनीनां पश्यतां मुनिषु पश्यत्सु सत्सु  ॥  १।६०।१५  ॥   

  

देवलोकगतं दृष्ट्वा त्रिशङ्कुं पाकशासनः ।  

सह सर्वैः सुरगणैरिदं वचनमब्रवीत्  ॥  १।६०।१६  ॥   

देवेति चत्वारः  ॥  १।६०।१६  ॥   

  

त्रिशङ्को गच्छ भूयस्त्वं नासि स्वर्गकृतालयः ।  

गुरुशापहतो मूढ पत भूमिमवाक्छिराः  ॥  १।६०।१७  ॥   

एवमुक्तो महेन्द्रेण त्रिशङ्कुरपतत्पुनः ।  

विक्रोशमानस्त्राहीति विश्वामित्रं तपोध्ानम्  ॥  १।६०।१८  ॥   

स्वर्गकृतालयः स्वर्गालयार्हः  ॥  १।६०।१७,१८  ॥   

  

तच्छ्रुत्वा वचनं तस्य क्रोशमानस्य कौशिकः ।  

क्रोधमाहारयत्तीव्रं तिष्ठ तिष्ठेति चाब्रवीत्  ॥  १।६०।१९  ॥   

आहारयत् अकरोत्  ॥  १।६०।१९  ॥   

  

ऋषिमध्ये स तेजस्वी प्रजापतिरिवापरः ।  

सृजन् दक्षिणमार्गस्थान् सप्तर्षीनपरान् पुनः  ॥  १।६०।२०  ॥   

ऋषीति । सृजन् अभूदिति शेषः । असृजदित्यर्थः  ॥  १।६०।२०  ॥   

  

नक्षत्रमालामपरामसृजत् क्रोधमूर्च्छितः ।  

दक्षिणां दिशमास्थाय मुनिमध्ये महायशाः  ॥  १।६०।२१  ॥   

नक्षत्रेति । मुनिमध्ये स्थित एव दक्षिणां दिशमास्थाय तामधिकरणं कृत्वा ।
नक्षत्रमालां सप्तविंशतिनक्षत्रमालाम् । यथोत्तरतो ध्रुवो ऽचलस्तिष्ठति,
एवं त्रिशङ्कुस्तिष्ठतु, तं परितो यथा सप्तर्षिण्डलं तद्वदत्रापि भवतु,
तत्र यथा नक्षत्राणि तद्वदत्रापीत्यर्थः  ॥  १।६०।२१  ॥   

  

सृष्ट्वा नक्षत्रवंशं च क्रोधेन कलुषीकृतः ।  

अन्यमिन्द्रं करिष्यामि लोको वा स्यादनिन्द्रकः ।  

दैवतान्यपि स क्रोधात् स्रष्टुं समुपचक्रमे  ॥  १।६०।२२  ॥   

सृष्ट्वेति सार्द्धः । नक्षत्रवंशं क्षुद्रनक्षत्रगणम् । द्वितीयार्धान्ते
इति सङ्कल्पेत्युपस्कार्यम् । अन्यमिन्द्रं करिष्यामि
विद्यमानलोकस्यान्येन्द्रं करिष्यामि । अनिन्द्रको लोको वा स्यात् ।
इन्द्ररहितं लोकान्तरं वा करिष्यामीत्यर्थः । अत एवाहुराचार्याः--
"अन्येन्द्रकं भुवनमन्यदनिन्द्रकं वा कर्तुं क्षमे कविरभूदयमन्ववाये" इति ।
अस्मिन्नर्थे इन्द्रं नाशयिष्यामीत्यर्थः । स्यात् सो ऽनुचितः,
सृष्ट्यन्तरोपक्रमविरोधात् । दैवतान्यपि स क्रोधात्स्रष्टुं समुपचक्रमे
इत्यनन्तरविरोधाच्च । अत एवायमर्थो भवितुमर्हति--मया सृज्यमानस्य
स्वर्गस्यान्यमिन्द्रं करिष्यामि, अथवा मया सृज्यस्स्वर्गलोको ऽनिन्द्रको
वास्तु । तत्र त्रिशङ्कुरेवेन्द्रो भवतु, तत्परिवारान् सृजेयमिति
तादृशदेवान् स्रष्टुमुपचक्रम इत्यर्थः  ॥  १।६०।२२ ॥   

  

ततः परमसम्भ्रान्ताः सर्षिसङ्घाः सुरासुराः ।  

विश्वामित्रं महात्मानमूचुः सानुनयं वचः  ॥  १।६०।२३  ॥   

तत इति । परमसम्भ्रान्ताः स्वप्रतिसृष्टेरतिदुःसहत्वादिति भावः । सानुनयं
ससान्त्वम्  ॥  १।६०।२३  ॥   

  

अयं राजा महाभाग गुरुशापपरिक्षतः ।  

सशरीरो दिवं यातु नार्हत्येह तपोधन  ॥  १।६०।२४  ॥   

अनुनयमेवाह--अयमित्यादि । नार्हति अदुष्टत्रैर्णिकलभ्यत्वात्स्वर्गस्येति
भावः  ॥  १।६०।२४  ॥   

  

तेषां तद्वचनं श्रुत्वा देवानां मुनिपुङ्गवः ।  

अब्रवीत् सुमहद्वाक्यं कौशिकः सर्वदेवताः  ॥  १।६०।२५  ॥   

तेषामिति चत्वारः  ॥  १।६०।२५  ॥   

  

सशरीरस्य भद्रं वस्त्रिशङ्कोरस्य भूपतेः ।  

आरोहणं प्रतिज्ञाय नानृतं कर्तुमुत्सहे  ॥  १।६०।२६  ॥   

भद्रं व इति प्रतिसान्त्वम्  ॥  १।६०।२६  ॥   

  

स्वर्गो ऽस्तु सशरीरस्य त्रिशङ्कोरस्य शाश्वतः ।  

नक्षत्राणि च सर्वाणि मामकानि ध्रुवाण्यथ  ॥  १।६०।२७  ॥   

यावल्लोका धरिष्यन्ति तिष्ठन्त्वेतानि सर्वशः ।  

मत्कृतानि सुराः सर्वे तदनुज्ञातुमर्हथ  ॥  १।६०।२८  ॥   

स्वर्गो ऽस्तु अयं त्रिशङ्कुस्थितिदेश एवेति शेषः । मत्कृतानि मत्सृष्टानि
। अत एव मामकानि लोकाः भूरादयः यावद्धरिष्यन्ति स्थास्यन्ति । सर्वशः
सर्वप्रकारेण ध्रुवाणि भवन्तु । प्रार्थनायां लोट् । तत् पूर्वोक्तम् ।
अनुज्ञातुमङ्गीकर्तुम्  ॥  १।६०।२७,२८  ॥   

  

एवमुक्ताः सुराः सर्वे प्रत्यूचुर्मुनिपुङ्गवम्  ॥  १।६०।२९  ॥   

एवं भवतु भद्रं ते तिष्ठन्त्वेतानि सर्वशः ।  

गगने तान्यनेकानि वैश्वानरपथाद्बहिः  ॥  १।६०।३०  ॥   

नक्षत्राणि मुनिश्रेष्ठ तेषु ज्योतिष्षु जाज्वलन् ।  

अवाक्छिरास्त्रिशङ्कुश्च तिष्ठत्वमरसन्निभः  ॥  १।६०।३१  ॥   

अनुयास्यन्ति चैतानि ज्योतींषि नृपसत्तमम् ।  

कृतार्थं कीर्तिमन्तञ्च स्वर्गलोकगतं तथा  ॥  १।६०।३२  ॥   

एवमुक्ता इत्यादिसार्द्धाः पञ्च । सर्वशः सर्वाणि । वैश्वानरपथात्
वैश्वानरः ज्योतिः तत्पथात् प्रसिद्धानादिज्योतिश्चक्रमार्गात् । तेषु
त्वत्सृष्टेषु । जाज्वलन् अतिशयेन प्रकाशमानः । अवाक्छिराः
गुर्वपचारफलप्रकटनायाधोमुखः । अमरसन्निभः तेजसा अमरतुल्यः । तिष्ठतु ध्रुव
इवेति भावः । अनुयास्यन्ति स्वर्गनक्षत्राणि ध्रुवमिवेति भावः ।
स्वर्गलोकगतं यथा स्वर्गलोकगतमिव कृतार्थमित्यन्वयः  ॥  १।६०।२९३२  ॥   

  

विश्वामित्रस्तु धर्मात्मा सर्वदेवैरभिष्टुतः ।  

ऋषिभिश्च महातेजा बाढमित्याह देवताः  ॥  १।६०।३३  ॥   

बाढमित्यङ्गीकारद्योतकं वचनम्  ॥  १।६०।३३  ॥   

  

ततो देवा महात्मानो मुनयश्च तपोधनाः ।  

जग्मुर्यथागतं सर्वे यज्ञस्यान्ते नरोत्तम  ॥  १।६०।३४  ॥   

इत्यार्षे श्रीरामायणे वाल्मीकीये आदिकाव्ये बालकाण्डे षष्टितमः सर्गः  ॥ 
६०  ॥   

यज्ञस्यान्त इत्यनेन विश्वामित्रेण यजमानप्रतिनिधिं कृत्वा यज्ञः समापितः ।
देवैर्भागश्च गृहीत इति गम्यते  ॥  १।६०।३४  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने षष्टितमः सर्गः  ॥  ६०  ॥   

  


