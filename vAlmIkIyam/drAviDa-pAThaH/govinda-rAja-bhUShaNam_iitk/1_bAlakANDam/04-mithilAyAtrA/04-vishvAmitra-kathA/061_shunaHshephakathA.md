+++
title = "०६१ शुनःशेफकथा"
title_english = "061 Legend of shunashshepa"

+++


विश्वामित्रो महात्माथ प्रस्थितान् प्रेक्ष्य तानृषीन् ।  

अब्रवीन्नरशार्दूलस्सर्वांस्तान् वनवासिनः  ॥  १।६१।१  ॥   

अथ शरणागतशुनःशेपरक्षणोचितशक्तिं वक्तुं तपो
ऽन्तरमाहैकषष्टितमे--विश्वामित्र इत्यादि । तान् स्वाज्ञया समागतान् ।
वनवासिनः स्वतपोवनवासिनः  ॥  १।६१।१  ॥   

  

महान् विघ्नः प्रवृत्तो ऽयं दक्षिणामास्थितो दिशम् ।  

दिशमन्यां प्रपत्स्यामस्तत्र तप्स्यामहे तपः  ॥  १।६१।२  ॥   

महानिति । यो ऽहं दक्षिणां दिशमास्थितः तस्य मे महान् विघ्नः प्रवृत्त
इत्यर्थः  ॥  १।६१।२  ॥   

  

पश्चिमायां विशालायां पुष्करेषु महात्मनः  

सुखं तपश्चरिष्यामो वरं तद्धि तपोवनम्  ॥  १।६१।३  ॥   

पश्चिमायामिति । विशालायां विशालतपोवनवत्यां पश्चिमायां दिशि वर्तमानेषु
पुष्करेषु पुष्करतीर्थेषु, तत्तीरेष्वित्यर्थः । महात्मनः हे महात्मानः  ॥ 
१।६१।३  ॥   

  

एवमुक्त्वा महातेजाः पुष्करेषु महामुनिः ।  

तप उग्रं दुराधर्षं तेपे मूलफलाशनः  ॥  १।६१।४  ॥   

एतस्मिन्नेव काले तु अयोध्याधिपतिर्नृपः ।  

अम्बरीष इति ख्यातो यष्टुं समुपचक्रमे  ॥  १।६१।५  ॥   

एवमित्यादि  ॥  १।६१।४,५  ॥   

  

तस्य वै यजमानस्य पशुमिन्द्रो जहार ह ।  

प्रणष्टे तु पशौ विप्रो राजानमिदमब्रवीत्  ॥  १।६१।६  ॥   

विप्रः पुरोहित इति यावत्  ॥  १।६१।६  ॥   

  

पशुरद्य हृतो राजन् प्रणष्टस्तव दुर्नयात् ।  

अरक्षितारं राजानं घ्नन्ति दोषा नरेश्वर  ॥  १।६१।७  ॥   

पशुरिति । दुर्नयात् अनवधानादित्यर्थः । हृतः केनापीति शेषः । प्रणष्टः
अदृष्टः । "णश अदर्शने" इति धातोर्निष्ठा । दोषाः पशुनाशादयः  ॥  १।६१।७
 ॥   

  

प्रायश्चित्तं महद्ध्येतन्नरं वा पुरुषर्षभ ।  

आनयस्व पशुं शीघ्रं यावत् कर्म प्रवर्तते  ॥  १।६१।८  ॥   

प्रायश्चित्तमिति । प्रायश्चित्तम् एतत् पशुनाशनिमित्तकम् । नरं वा आनयस्व,
गोभिः क्रीत्वा पशुप्रतिनिधित्वेनेति शेषः । यावत्प्रवर्तते प्रवर्तिष्यते
। "यावत्पुरानिपातयोः" इति लट् । तावत् ततः पूर्वमेव । अश्वमेधे
पशुविसर्जनानन्तरं कर्मकालस्य व्यवहितत्वादिति भावः । वाकारेण पशुं
वान्विष्यानयस्वेति लभ्यते  ॥  १।६१।८  ॥   

  

उपाध्यायवचः श्रुत्वा स राजा पुरुषर्षभ(भः) ।  

अन्वियेष महाबुद्धिः पशुं गोभिः सहस्रश्ाः  ॥  १।६१।९  ॥   

उपाध्यायेति । सहस्रशः सहस्रसङ्ख्याभिः । मूल्यभूताभिरिति शेषः  ॥  १।६१।९
 ॥   

  

देशान् जनपदांस्तांस्तान् नगराणि वनानि च ।  

आश्रमाणि च पुण्यानि मार्गमाणो महीपतिः  ॥  १।६१।१०  ॥   

देशानित्यादि । देशानितिजनपदादिसर्वविशेषणम्  ॥  १।६१।१०  ॥   

  

स पुत्रसहितं तात सभार्यं रघुनन्दन ।  

भृगुतुन्दे समासीनमृचीकं सन्ददर्श ह  ॥  १।६१।११  ॥   

स इति छेदः । भृगुतुन्दे भृगोर्गिरितटस्य तुन्दे अभ्यन्तरे,
भृग्वाख्यऋषिवासस्थानप्रदेशे वा  ॥  १।६१।११  ॥   

  

तमुवाच महातेजाः प्रणम्याभिप्रसाद्य च ।  

ब्रह्मर्षिं तपसा दीप्तं राजर्षिरमितप्रभः ।  

पृष्ट्वा सर्वत्र कुशलमृचीकं तमिदं वचः  ॥  १।६१।१२  ॥   

तमिति, सार्द्ध एकान्वयः । तं मुनिम् । इदं वक्ष्यमाणं वच उवाच । (ब्रवीति)
ब्रुवतिर्द्विकर्मकः  ॥  १।६१।१२  ॥   

  

गवां शतसहस्रेण विक्रीणीषे सुतं यदि ।  

पशोरर्थे महाभाग कृतकृत्यो ऽस्मि भार्गव  ॥  १।६१।१३  ॥   

गवामिति । पशोः अर्थे प्रयोजनाय, पशुप्रतिनिध्यर्थमित्यर्थः । यदि
विक्रीणीषे विक्रीणीथाः । तदा कृतकृत्यो ऽस्मि कृतार्थः स्याम्  ॥  १।६१।१३
 ॥   

  

सर्वे परिसृता देशा याज्ञीयं न लभे पशुम् ।  

दातुमर्हसि मूल्येन सुतमेकमितो मम  ॥  १।६१।१४  ॥   

सर्व इति । परिसृताः सञ्चरिताः । याज्ञीयं यज्ञाय हितम् । "तस्मै हितम्"
इति छः । वृद्धिरार्षी । इतः एतेषु सुतेषु । सार्वविभक्तिकस्तसिः  ॥ 
१।६१।१४  ॥   

  

एवमुक्तो महातेजा ऋचीकस्त्वब्रवीद्वचः ।  

नाहं ज्येष्ठं नरश्रेष्ठ विक्रीणीयां कथञ्चन  ॥  १।६१।१५  ॥   

ऋचीकस्य वचः श्रुत्वा तेषां माता महात्मनाम् ।  

उवाच नरशार्दूलमम्बरीषं तपस्विनी  ॥  १।६१।१६  ॥   

एवमिति । कथञ्चन बहुमूल्येनापि । इतरयोरप्रतिषेधादनुमतिर्गम्यते ।
"अप्रतिषिद्धमनुमतं भवति" इति न्यायात् ।
शास्त्रेणापत्यदानविक्रययोर्निषेधेपि मूलावसादे
धर्मायापत्यदानवद्यज्ञायापत्यविक्रयो न दोषायेति भावः  ॥  १।६१।१५,१६  ॥   

  

अविक्रेयं सुतं ज्येष्ठं भगवानाह भार्गवः ।  

ममापि दयितं विद्धि कनिष्ठं शुनकं नृप ।  

तस्मात्कनीयसं पुत्रं न दास्ये तव पार्थिव  ॥  १।६१।१७  ॥   

प्रायेण हि नरश्रेष्ठ ज्येष्ठाः पितृषु वल्लभाः ।  

मातृ़णां च कनीयांसस्तस्माद्रक्षे कनीयसम्  ॥  १।६१।१८  ॥   

उक्तवाक्ये मुनौ तस्मिन् मुनिपत्न्यां तथैव च ।  

शुनःशेषः स्वयं राम मध्यमो वाक्यमब्रवीत्  ॥  १।६१।१९  ॥   

पिता ज्येष्ठमविक्रेयं माता चाह कनीयसम् ।  

विक्रीतं मध्यमं मन्ये राजन् पुत्रं नयस्व माम्  ॥  १।६१।२०  ॥   

गवां शतसहस्रेण शुनःशेपं नरेश्वरः ।  

गृहीत्वा परमप्रीतो जगाम रघुनन्दन  ॥  १।६१।२१  ॥   

अम्बरीषस्तु राजर्षी रथमारोप्य सत्वरः ।  

शुनःशेपं महातेजा जगामाशुमहायशाः  ॥  १।६१।२२  ॥   

इत्यार्षे श्रीरामायणे वाल्मीकीये आदिकाव्ये बालकाण्डे एकषष्टितमः सर्गः  ॥ 
६१  ॥   

कनीयसमित्यकरान्तत्वमार्षम्  ॥  १।६१।१७२२  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने एकषष्टितमः सर्गः  ॥  ६१  ॥   

  


