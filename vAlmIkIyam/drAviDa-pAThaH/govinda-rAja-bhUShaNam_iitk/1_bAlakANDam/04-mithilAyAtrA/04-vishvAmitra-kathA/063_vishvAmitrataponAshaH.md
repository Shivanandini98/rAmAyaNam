+++
title = "०६३ विश्वामित्रतपोनाशः"
title_english = "063 Legend of vishvamitra contd"

+++


पूर्णे वर्षसहस्रे तु व्रतस्नातं महामुनिम् ।  

अभ्यागच्छन् सुराः सर्वे तपःफलचिकीर्षवः  ॥  १।६३।१  ॥   

पुत्रविषयक्रूरशापदानेन क्रोधनिर्जयाभावान्न ब्रह्मर्षित्वसिद्धिरित्याह
त्रिषष्टितमे--पूर्ण इत्यादि । व्रतस्नातं व्रतान्ते स्नातम्,
समाप्तपुरश्चरणमिति यावत् । तपःफलचिकीर्षवः तपःफलं दातुमिच्छवः  ॥  १।६३।१
 ॥   

  

अब्रवीत् सुमहातेजा ब्रह्मा सुरुचिरं वचः ।  

ऋषिस्त्वमसि भद्रं ते स्वार्जितैः कर्मभिः शुभैः  ॥  १।६३।२  ॥   

अब्रवीदिति । ऋषिस्त्वमसि पूर्वतपसा राजर्षिरसि इदानीमृषिरेवासि, अनेन
राजपदाप्रयोगेण क्षत्रियत्वविश्लेषः कियान् कृत इति गम्यते  ॥  १।६३।२  ॥   

  

तमेवमुक्त्वा देवेशस्त्रिदिवं पुनरभ्यगात्  ॥  १।६३।३  ॥   

विश्वामित्रो महातेजा भूयस्तेपे महत्तपः  ॥  १।६३।४  ॥   

विश्वामित्रो महातेजा भूयस्तेपे महत्तप इति । अत्र गायत्रीतृतीयाक्षरम्  ॥ 
१।६३।३,४  ॥   

  

ततः कालेन महता मेनका परमाप्सराः ।  

पुष्करेषु नरश्रेष्ठस्नातुं समुपचक्रमे  ॥  १।६३।५  ॥   

अथास्य जितेन्द्रियत्वाभावख्यापनाय कथान्तरं प्रस्तौति--ततः कालेनेत्यादि ।
अप्सरश्शब्द एकवचनान्तोप्यस्ति । देवप्रेषितेति सिद्धम्  ॥  १।६३।५  ॥   

  

तां ददर्श महातेजा मेनकां कुशिकात्मजः ।  

रूपेणाप्रतिमां तत्र विद्युतं जलदे यथा  ॥  १।६३।६  ॥   

दृष्ट्वा कन्दर्पवशगो मुनिस्तामिदमब्रवीत्  ॥  १।६३।७  ॥   

तामिति । तत्र सरसि स्नान्ती मेनका जलदमण्डलमध्यवर्तिनी विद्युदिव स्थितेति
भावः  ॥   

१।६३।६,७  ॥   

  

अप्सरः स्वागतं ते ऽस्तु वस चेह ममाश्रमे ।  

अनुगृह्णीष्व भद्रं ते मदनेन सुमोहितम्  ॥  १।६३।८  ॥   

इत्युक्ता सा वरारोहा तत्र वासमथाकरोत्  ॥  १।६३।९  ॥   

अनुगृह्णीष्व मत्कामतापं शमयेत्यर्थः  ॥  १।६३।८,९  ॥   

  

तस्यां वसन्त्यां वर्षाणि पञ्चपञ्च च राघव ।  

विश्वामित्राश्रमे राम सुखेन व्यतिचक्रमुः  ॥  १।६३।१०  ॥   

तस्यामिति । पञ्चपञ्चचेति दशेत्यर्थः । सुखेन वसन्त्यामित्यन्वयः  ॥ 
१।६३।१०  ॥   

  

अथ काले गते तस्मिन् विश्वामित्रो महामुनिः ।  

सव्रीड इव संवृत्तश्चिन्ताशोकपरायणः  ॥  १।६३।११  ॥   

अथेति । सव्रीड इवेत्यत्र इवशब्दो वाक्यालङ्कारे  ॥  १।६३।११  ॥   

  

बुद्धिर्मुनेः समुत्पन्ना सामर्षा रघुनन्दन ।  

सर्वं सुराणां कर्मैतत्तपोपहरणं महत्  ॥  १।६३।१२  ॥   

अहोरात्रापदेशेन गताः संवत्सरा दश ।  

काममोहाभिभूतस्य विघ्नो ऽयं प्रत्युपस्थितः  ॥  १।६३।१३  ॥   

बुद्धिरित्यादि द्विकम् । अहोरात्रापदेशेन अहोरात्रतुल्यतया । अन्ते
इतिकरणमध्याहार्यम् । इति बुद्धिरुत्पन्नेत्यन्वयः  ॥  १।६३।१२,१३  ॥   

  

विनिश्वसन् मुनिवरः पश्चात्तापेन दुःखितः ।  

भीतामप्सरसं दृष्ट्वा वेपन्तीं प्राञ्जलिं स्थिताम्  ॥  १।६३।१४  ॥   

मेनकां मधुरैर्वाक्यैर्विसृज्य कुशिकात्मजः ।  

उत्तरं पर्वतं राम विश्वामित्रो जगाम ह  ॥  १।६३।१५  ॥   

विनिश्वसन्नित्यादि द्विकम् । वेपन्तीं वेपमानाम् । मधुरैः त्वया किं कृतम्
? कामपरतन्त्रस्य ममैवापराधो ऽयमित्येवंरूपैरित्यर्थः । उत्तरं पर्वतं
हिमवन्तम्  ॥  १।६३।१४,१५  ॥   

  

स कृत्वा नैष्ठिकीं बुद्धिं जेतुकामो महायशाः ।  

कौशिकीतीरमासाद्य तपस्तेपे सुदारुणम्  ॥  १।६३।१६  ॥   

तस्य वर्षसहस्रं तु घोरं तप उपासतः ।  

उत्तरे पर्वते राम देवतानामभूद्भयम्  ॥  १।६३।१७  ॥   

आमन्त्रयन् समागम्य सर्वे सर्षिगणाः सुराः ।  

महर्षिशब्दं लभतां साध्वयं कुशिकात्मजः  ॥  १।६३।१८  ॥   

देवतानां वचः श्रुत्वा सर्वलोकपितामहः ।  

अब्रवीन्मधुरं वाक्यं विश्वामित्रं तपोधनम्  ॥  १।६३।१९  ॥   

स इति । नैष्ठिकीं व्रतसमापनपर्यन्ताम् । जेतुकामः इन्द्रियाणीति शेषः  ॥ 
१।६३।१६१९  ॥   

  

महर्षे स्वागतं वत्स तपसोग्रेण तोषितः ।  

महत्त्वमृषिमुख्यत्वं ददामि तव कौशिक  ॥  १।६३।२०  ॥   

ब्रह्मणस्स वचः श्रुत्वा सर्वलोकेश्वरस्य ह ।  

न विषण्णो न सन्तुष्टो विश्वामित्रस्तपोधनः  ॥  १।६३।२१  ॥   

प्राञ्जलिः प्रणतो भूत्वा सर्वलोकपितामहम् ।  

प्रत्युवाच ततो वाचं विश्वामित्रो महामुनिः  ॥  १।६३।२२  ॥   

महत्त्वमित्यस्य विवरणम्--ऋषिमुख्यत्वमिति  ॥  १।६३।२०२२  ॥   

  

महर्षिशब्दमतुलं स्वार्जितैः कर्मभिः शुभैः ।  

यदि मे भगवानाह ततो ऽहं विजितेन्द्रियः  ॥  १।६३।२३  ॥   

ततो ऽहं विजितेन्द्रियः यदि महर्षित्वं भवता दत्तं ततो ऽहं
विजितेन्द्रियश्चास्मीत्यर्थः  ॥  १।६३।२३  ॥   

  

तमुवाच ततो ब्रह्मा न तावत्त्वं जितेन्द्रियः ।  

यतस्व मुनिशार्दूल इत्युक्त्वा त्रिदिवं गतः  ॥  १।६३।२४  ॥   

विप्रस्िथतेषु देवेषु विश्वामित्रो महामुनिः ।  

ऊर्द्ध्वबाहुर्निरालम्बो वायुभक्षस्तपश्चरन्  ॥  १।६३।२५  ॥   

न तावत्त्वं जितेन्द्रियः विकारहेतुसन्निधानेपि यावन्न विकरोषि तावन्तं
कालं तव जितेन्द्रियत्वं नास्तीत्यर्थः  ॥  १।६३।२४,२५  ॥   

  

घर्मे पञ्चतपा भूत्वा वर्षास्वाकाशसंश्रयः ।  

शिशिरे सलिलस्थायी रात्र्यहानि तपोधनः  ॥  १।६३।२६  ॥   

एवं वर्षसहस्रं हि तपो घोरमुपागमत्  ॥  १।६३।२७  ॥   

आकाशसंश्रयः वर्षावरणरहितदेशस्थः  ॥  १।६३।२६,२७  ॥   

  

तस्मिन् सन्तप्यमाने तु विश्वामित्रे महामुनौ ।  

सम्भ्रमः सुमहानासीत् सुराणां वासवस्य च  ॥  १।६३।२८  ॥   

सम्भ्रमः किमस्मत्पदं काङ्क्षत इति अस्थाने भयशङ्का  ॥  १।६३।२८  ॥   

  

रम्भामप्सरसं शक्रस्सह सर्वैर्मरुद्गणैः ।  

उवाचात्महितं वाक्यमहितं कौशिकस्य च  ॥  १।६३।२९  ॥   

इत्यार्षे श्रीरामायणे वाल्मीकीये आदिकाव्ये बालकाण्डे त्रिषष्टितमः सर्गः
 ॥  ६३  ॥   

अहितं कौशिकस्य चेत्यनेन तद्विषयवैरनिर्यातनार्थं च रम्भाप्रेरणमित्यपि
गम्यते  ॥  १।६३।२९  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने त्रिषष्टितमः सर्गः  ॥  ६३  ॥   

  


