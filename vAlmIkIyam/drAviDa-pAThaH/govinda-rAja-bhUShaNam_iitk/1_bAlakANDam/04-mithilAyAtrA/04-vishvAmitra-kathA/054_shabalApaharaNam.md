+++
title = "०५४ शबलापहरणम्"
title_english = "054 Sacred Cow creates forces to fightback"

+++


कामधेनुं वसिष्ठो ऽपि यदा न त्यजते मुनिः ।  

तदास्य शबलां राम विश्वामित्रो ऽन्वकर्षत  ॥  १।५४।१  ॥   

नीयमाना तु शबला राम राज्ञा महात्मना ।  

दुःखिता चिन्तयामास रुदन्ती शोककर्शिता  ॥  १।५४।२  ॥   

अथ
बलात्कारकुपितवसिष्ठप्रहितकामधेनोर्बलसृष्टिश्चतुःपञ्चाशे--कामधेनुमित्यादिदशकम्
 ॥  १।५४।१,२  ॥   

  

परित्यक्ता वसिष्ठेन किमहं सुमहात्मना ।  

या ऽहं राजभटैर्दीना ह्रियेयं भृशदुःखिता  ॥  १।५४।३  ॥   

किं मया ऽपकृतं तस्य महर्षेर्भावितात्मनः ।  

यन्मामनागसं भक्तामिष्टां त्यजति धार्मिकः  ॥  १।५४।४  ॥   

निर्द्धूय तांस्तदा भृत्यान् शतशः शत्रुसूदन ।  

जगामानिलवेगेन पादमूलं महात्मनः  ॥  १।५४।५  ॥   

ह्रियेयम्, कर्मणि सम्प्रश्ने लिङ् । कथमपि ह्रियेयमित्यर्थः । भृशदुःखिता
भृशं दुःखिता । वृत्तिविषये मकारलोपो भृशमादिमान्ताव्ययस्येष्यते  ॥ 
१।५४।३५  ॥   

  

शबला सा रुदन्ती च क्रोशन्ती चेदमब्रवीत् ।  

वसिष्ठस्याग्रतः स्थित्वा मेघदुन्दुभिराविणी  ॥  १।५४।६  ॥   

क्रोशन्ती आर्तस्वरं कुर्वन्ती  ॥  १।५४।६  ॥   

  

भगवन् किं परित्यक्ता त्वयाहं ब्रह्मणः सुत ।  

यस्माद्राजभृता मां हि नयन्ते त्वत्सकाशतः  ॥  १।५४।७  ॥   

एवमुक्तस्तु ब्रह्मर्षिरिदं वचनमब्रवीत् ।  

शोकसन्तप्तहृदयां स्वसारमिव दुःखिताम्  ॥  १।५४।८  ॥   

राजभृताः राजभटाः । त्वत्सकाशतः त्वत्समीपतः  ॥  १।५४।७,८  ॥   

  

न त्वां त्यजामि शबले नापिमे ऽपकृतं त्वया ।  

एष त्वां नयते राजा बलान्मत्तो महाबलः  ॥  १।५४।९  ॥   

मत्तः मत्सकाशात्  ॥  १।५४।९  ॥   

  

न हि तुल्यं बलं मह्यं राजा त्वद्य विशेषतः ।  

बली राजा क्षत्रियश्च पृथिव्याः पतिरेव च  ॥  १।५४।१०  ॥   

मह्यं मम । तर्हि तपोबलेन किमिति न दण्ड्यते ? तत्राह राजा त्वद्य विशेषत
इति । राजा तपोबलेन न दण्ड्य इत्यर्थः  ॥  १।५४।१०  ॥   

  

इयमक्षौहिणी पूर्णा सवाजिरथसङ्कुला ।  

हस्तिध्वजसमाकीर्णा तेनासौ बलवत्तरः  ॥  १।५४।११  ॥   

एवमुक्ता वसिष्ठेन प्रत्युवाच विनीतवत् ।  

वचनं वचनज्ञा सा ब्रह्मर्षिमतुलप्रभम्  ॥  १।५४।१२  ॥   

न बलं क्षत्रियस्याहुर्ब्राह्मणो बलवत्तरः ।  

ब्रह्मन् ब्रह्मबलं दिव्यं क्षत्रात्तु बलवत्तरम्  ॥  १।५४।१३  ॥   

अप्रमेयबलं तुभ्यं न त्वया बलवत्तरः ।  

विश्वामित्रो महावीर्यस्तेजस्तव दुरासदम्  ॥  १।५४।१४  ॥   

नियुङ्क्ष्व मां महातेजस्त्वद्ब्रह्मबलसम्भृताम् ।  

तस्य दर्पबलं यत्तन्नाशयामि दुरात्मनः  ॥  १।५४।१५  ॥   

इयमित्यादि पञ्च । सवाजिरथसङ्कुला वाजिसहितरथैस्सङ्कुला । तुभ्यं तव ।
त्वया त्वत्तः । त्वद्ब्रह्मबलेन सम्भृतां संवर्द्धितप्रभावाम्  ॥ 
१।५४।१११५  ॥   

  

इत्युक्तस्तु तया राम वसिष्ठस्तु महायशाः ।  

सृजस्वेति तदोवाच बलं परबलारुजम्  ॥  १।५४।१६  ॥   

तस्य तद्वचनं श्रुत्वा सुरभिः सासृजत्तदा  ॥  १।५४।१७  ॥   

इत्युक्त इत्याद्यष्टौ । आरुजति हिनस्तीत्यारुजम्  ॥  १।५४।१६,१७  ॥   

  

तस्या हुम्भारवोत्सृष्टाः पप्लवाः शतशो नृप ।  

नाशयन्ति बलं सर्वं विश्वामित्रस्य पश्यतः  ॥  १।५४।१८  ॥   

बलं सैन्यम् । हुम्भारवः पशूनां हुम्भाशब्दः । उत्सृष्टाः निर्मिताः
पप्लवशकयवनादिशब्दाः म्लेच्छजातिविशेषवचनाः । पश्यत इत्यनादरे षष्ठी  ॥ 
१।५४।१८  ॥   

  

बलं भग्नं ततो दृष्ट्वा रथेनाक्रम्य कौशिकः ।  

स राजा परमक्रुद्धः क्रोधविस्फारितेक्षणः ।  

पप्लवान् नाशयामास शस्त्रैरुच्चावचैरपि  ॥  १।५४।१९  ॥   

विस्फारितं विवृतम्  ॥  १।५४।१९  ॥   

  

विश्वामित्रार्दितान् दृष्ट्वा पप्लवान् शतशस्तदा ।  

भूय एवासृजत्कोपाच्छकान् यवनमिश्रितान्  ॥  १।५४।२०  ॥   

अर्दितान् हिंसितान्  ॥  १।५४।२०  ॥   

  

तैरासीत्संवृता भूमिः शकैर्यवनमिश्रितैः ।  

प्रभावद्भिर्महावीर्यैर्हेमकिञ्जल्कसन्निभैः  ॥  १।५४।२१  ॥   

हेमकिञ्जल्कसन्निभैः हेमशब्दश्चम्पकपरः, तस्य कनकाह्वयत्वात् ।
तत्केसरतुल्यैरित्यर्थः  ॥  १।५४।२१  ॥   

  

दीर्घासिपट्टिशधरैर्हेमवर्णाम्बरावृतैः ।  

निर्दग्धं तद्बलं सर्वं प्रदीप्तैरिव पावकैः  ॥  १।५४।२२  ॥   

ततो ऽस्त्राणि महातेजा विश्वामित्रो मुमोच ह ।  

तैस्तैर्यवनकाम्भोजाः पप्लवाश्चाकुलीकृताः  ॥  १।५४।२३  ॥   

इत्यार्षे श्रीरामायणे वाल्मीकीये आदिकाव्ये बालकाण्डे चतुःपञ्चाशः सर्गः
 ॥  ५४  ॥   

पट्टिशः असिविशेषः  ॥  १।५४।२२,२३  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने चतुःपञ्चाशः सर्गः  ॥  ५४  ॥   

  


