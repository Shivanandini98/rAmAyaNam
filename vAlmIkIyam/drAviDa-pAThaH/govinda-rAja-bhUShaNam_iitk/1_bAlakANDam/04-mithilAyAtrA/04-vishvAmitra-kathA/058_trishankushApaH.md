+++
title = "०५८ त्रिशङ्कुशापः"
title_english = "058 trishanku seeks shelter of vishvamitra"

+++


ततस्त्रिशङ्कोर्वचनं श्रुत्वा क्रोधसमन्वितम् ।  

ऋषिपुत्रशतं राम राजानमिदमब्रवीत्  ॥  १।५८।१  ॥   

गुरुत्यागिनां फलं दर्शयत्यष्टपञ्चाश्ो--ततस्त्रिशङ्कोरित्यादि ।
क्रोधसमन्वितमिति शतविशेषणम्  ॥  १।५८।१  ॥   

  

प्रत्याख्यातो हि दुर्बुद्धे गुरुणा सत्यवादिना ।  

तं कथं समतिक्रम्य शाखान्तरमुपेयिवान्  ॥  १।५८।२  ॥   

प्रत्याख्यात इति । शाखान्तरम् आश्रयान्तरम्  ॥  १।५८।२  ॥   

  

इक्ष्वाकूणां हि सर्वेषां पुरोधाः परमो गुरुः ।  

न चातिक्रमितुं शक्यं वचनं सत्यवादिनः  ॥  १।५८।३  ॥   

इक्ष्वाकूणामिति । न शक्यं त्वया इक्ष्वाकुणेति शेषः । सत्यवादिनः, तस्येति
शेषः  ॥  १।५८।३  ॥   

  

अशक्यमिति चोवाच वसिष्ठो भगवानृषिः ।  

तं वयं वै समाहर्तुं क्रतुं शक्ताः कथं तव  ॥  १।५८।४  ॥   

अशक्यमिति । यं क्रतुमिति शेषः  ॥  १।५८।४  ॥   

  

बालिशस्त्वं नरश्रेष्ठ गम्यतां स्वपुरं पुनः ।  

याजने भगवान् शक्तस्त्रैलोक्यस्यापि पार्थिव  ॥  १।५८।५  ॥   

बालिश इति । बालिशः मूर्खः "मूर्खवैधेयबालिशाः" इत्यमरः  ॥  १।५८।५  ॥   

  

अवमानं च तत्कर्तुं तस्य शक्ष्यामहे कथम्  ॥  १।५८।६  ॥   

अवमानमित्यर्द्धम् । तत् असाध्यार्थसाधनरूपम्  ॥  १।५८।६  ॥   

  

तेषां तद्वचनं श्रुत्वा क्रोधपर्याकुलाक्षरम् ।  

स राजा पुनरेवैतानिदं वचनमब्रवीत्  ॥  १।५८।७  ॥   

प्रत्याख्यातो ऽस्मि गुरुणा गुरुपुत्रैस्तथैव च ।  

अन्यां गतिं गमिष्यामि स्वस्ति वो ऽस्तु तपोधनाः  ॥  १।५८।८  ॥   

तेषामिति द्वौ । अन्यां गतिं याजकान्तरम्  ॥  १।५८।७,८  ॥   

  

ऋषिपुत्रास्तु तच्छ्रुत्वा वाक्यं घोराभिसंहितम् ।  

शेपुः परमसङ्क्रुद्धाश्चण्डालत्वं गमिष्यसि  ॥  १।५८।९  ॥   

ऋषीति । घोराभिसंहितं साक्षात्कुलगुरुं ब्रह्मपुत्रं वसिष्ठमतिक्रम्य
पुरोहितान्तराश्रयणरूपघोराभिप्राययुक्तमित्यर्थः ।
गमिष्यसीत्यनन्तरमितिकरणं द्रष्टव्यम्  ॥  १।५८।९  ॥   

  

एवमुक्त्वा महात्मानो विविशुस्ते स्वमाश्रमम्  ॥  १।५८।१०  ॥   

एवमित्यर्द्धम्  ॥  १।५८।१०  ॥   

  

अथ रात्र्यां व्यतीतायां राजा चण्डालतां गतः ।  

नीलवस्त्रधरो नीलः परुषो ध्वस्तमूर्द्धजः ।  

चित्यमाल्यानुलेपश्च आयसाभरणो ऽभवत्  ॥  १।५८।११  ॥   

अत्र चण्डालत्वं न तत्सादृश्यमात्रम्, किन्तु क्षत्रियत्वप्रहाणेन
चण्डालत्वजातिप्राप्तिः । ब्राह्मणत्वादिजातेः कर्ममूलत्वेन तदपाये
तदपायादित्याह--अथेत्यादि सार्द्धः । चण्डालतां गतः, वक्षःस्थं
यज्ञोपवीतमेव वध्र्यीसीदित्यर्थः । नीलवस्त्रधरः कटिस्थपीताम्बरमेव
चण्डालार्हनीलवस्त्रं जातमित्यर्थः । नीलः पूर्वं स्थितराजतेज एव नीलवर्णो
ऽभवदित्यर्थः । एवमुत्तरत्रापि योज्यम् । परुषः रूक्षाङ्गः ।
ध्वस्तमूर्द्धजः ह्रस्वकेशः । चित्यमाल्यानुलेपः चिता श्मशानम्, तत्र भवं
चित्यं तादृशं माल्यम् अनुलेपः चिताभस्मरूपो ऽङ्गरागश्च यस्य स तथा ।
आयसाभ्ारणः अयोविकाराभरणः  ॥  १।५८।११  ॥   

  

तं दृष्ट्वा मन्त्रिणः सर्वे त्यज्य चण्डालरूपिणम् ।  

प्राद्रवन् सहिता राम पौरा ये ऽस्यानुगामिनः  ॥  १।५८।१२  ॥   

तमिति । स्पष्टम्  ॥  १।५८।१२  ॥   

  

एको हि राजा काकुत्स्थ जगाम परमात्मवान् ।  

दह्यमानो दिवारात्रं विश्वामित्रं तपोधनम्  ॥  १।५८।१३  ॥   

एव इति । परमात्मवान् परमधृतिमान् भूत्वा । दह्यमानः, दुःखेनेति शेषः ।
विश्वामित्रं वसिष्ठवैरिणं जगाम  ॥  १।५८।१३  ॥   

  

विश्वामित्रस्तु तं दृष्ट्वा राजानं विफलीकृतम् ।  

चण्डालरूपिणं राम मुनिः कारुण्यमागतः  ॥  १।५८।१४  ॥   

विश्वामित्र इति । विफलीकृतं वासिष्ठविनाशितैहिकामुष्मिकसाधनमित्यर्थः  ॥ 
१।५८।१४  ॥   

  

कारुण्यात् स महातेजा वाक्यं परमधार्मिकः ।  

इदं जगाद भद्रं ते राजानं घोररूपिणम्  ॥  १।५८।१५  ॥   

कारुण्यादिति । स्ववंशावमानप्रकटनेन रामस्य कोपो भविष्यतीति
सान्त्वयति--भद्रं त इति  ॥  १।५८।१५  ॥   

  

किमागमनकार्यं ते राजपुत्र महाबल ।  

अयोध्याधिपते वीर शापाच्चण्डालतां गतः  ॥  १।५८।१६  ॥   

किमिति । चण्डालतां गतः, केन हेतुनेति शेषः  ॥  १।५८।१६  ॥   

  

अथ तद्वाक्यमाज्ञाय राजा चण्डालतां गतः ।  

अब्रवीत्प्राञ्जलिर्वाक्यं वाक्यज्ञो वाक्यकोविदम्  ॥  १।५८।१७  ॥   

अथेति । आज्ञाय श्रुत्वेत्यर्थः  ॥  १।५८।१७  ॥   

  

प्रत्याख्यातो ऽस्मि गुरुणा गुरुपुत्रैस्तथैव च ।  

अनवाप्यैव तं कामं मया प्राप्तो विपर्ययः  ॥  १।५८।१८  ॥   

प्रत्याख्यात इति । तं कामम्, यमुद्दिश्य गुर्वाद्युपासनं कृतमित्यर्थः ।
विपर्ययः विपरीतप्रयोजनो हेतुविशेषः  ॥  १।५८।१८  ॥   

  

सशरीरो दिवं यायामिति मे सौम्य दर्शनम् ।  

मया चेष्टं क्रतुशतं तच्च नावाप्यते फलम्  ॥  १।५८।१९  ॥   

कस्ते काम इत्यत्राह--सशरीर इति । सौम्येति सम्बुद्धिः । दर्शनं बुद्धिः ।
तच्च फलं क्रतुशतफलं सशरीरस्वर्गः  ॥  १।५८।१९  ॥   

  

अनृतं नोक्तपूर्वं मे न च वक्ष्ये कदाचन ।  

कृच्छ्रेष्वपि गतः सौम्य क्षत्रधर्मेण ते शपे  ॥  १।५८।२०  ॥   

वसिष्ठप्रत्याख्यानमूलं पापं मयि नास्तीत्याशयेनाह--अनृतमिति । यद्वा
ऽयज्ञो ऽनृतेन क्षरतिऽ इति वचनात् क्रतुनाशकत्वेनावगतमनृतमपि मयि
नास्तीत्याह । मे मया । क्षत्रधर्मेण तत्साक्षितयेत्यर्थः । कृच्छ्रेष्वपि
गतः आपद्गतोपि ते पुरत इति शेषः  ॥  १।५८।२०  ॥   

  

यज्ञैर्बहुविधैरिष्टं प्रजा धर्मेण पालिताः ।  

गुरवश्च महात्मानः शीलवृत्तेन तोषिताः  ॥  १।५८।२१  ॥   

यज्ञैरिति । पूर्वं सशरीरत्वसाधनक्रतुशतमुक्तम्, अत्र नित्यकर्मेति भिदा ।
यद्वा पूर्वं क्रतुशतम् इष्टम्, यष्टुमुपक्रान्तमित्यर्थः । तच्च नावाप्यते
तादृशक्रत्वनुष्ठानमनोरथो नावाप्यत इत्यर्थः । शीलवृत्तेन शीलयुक्तवृत्तेन
। शीलं सद्गुणः, वृत्तमाचारः  ॥  १।५८।२१  ॥   

  

धर्मे प्रयतमानस्य यज्ञं चाहर्तुमिच्छतः ।  

परितोषं न गच्छन्ति गुरवो मुनिपुङ्गव  ॥  १।५८।२२  ॥   

धर्म इति । प्रयतमानस्येति सप्तम्यर्थे षष्ठी । ममेति शेषः  ॥  १।५८।२२  ॥   

  

दैवमेव परं मन्ये पौरुषं तु निरर्थकम् ।  

दैवेनाक्रम्यते सर्वं दैवं हि परमा गतिः  ॥  १।५८।२३  ॥   

दैवमिति । अत इत्युपस्कार्यम् । दैवमत्र प्रारब्धफलमदृष्टम् । परं
श्रेष्ठम्, पुरुषहिताहितप्रापकमित्यर्थः । पौरुषम् इदानीन्तनधर्मानुष्ठानम्
। निरर्थकं प्रारब्धकर्मतिरस्कारानर्हमित्यर्थः । आक्रम्यते अभिभूयते ।
परमा गतिः, इतरतिरस्कारेणैहिकसुखदुःखादिप्रापकमित्यर्थः  ॥  १।५८।२३  ॥   

  

तस्य मे परमार्तस्य प्रसादमभिकाङ्क्षतः ।  

कर्तुमर्हसि भद्रं ते दैवोपहतकर्मणः  ॥  १।५८।२४  ॥   

तस्येति । प्रसादं दैवानुकूल्यम्  ॥  १।५८।२४  ॥   

  

नान्यां गतिं गमिष्यामि नान्यः शरणमस्ति मे ।  

दैवं पुरुषकारेण निवर्तयितुमर्हसि  ॥  १।५८।२५  ॥   

इत्यार्षे श्रीरामायणे वाल्मीकीये आदिकाव्ये बालकाण्डे अष्टपञ्चाशः सर्गः
 ॥  ५८  ॥   

नेति । गतिं शरणम् । वसिष्ठेन स्वयमाहूतश्चेत्किं करिष्यसीत्यत्राह--नान्यः
शरणम् अस्तीति पुरुषकारेण त्वत्प्रसादरूपानुकूल्यकरणेन  ॥  १।५८।२५  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने अष्टपञ्चाशः सर्गः  ॥  ५८  ॥   

  


