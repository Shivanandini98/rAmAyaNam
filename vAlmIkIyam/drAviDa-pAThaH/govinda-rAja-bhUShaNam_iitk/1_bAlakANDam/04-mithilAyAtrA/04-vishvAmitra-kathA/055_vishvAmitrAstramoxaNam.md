+++
title = "०५५ विश्वामित्रास्त्रमोक्षणम्"
title_english = "055 vishvamitra ruins vashiSTHa s hermitage"

+++


ततस्तानाकुलान् दृष्ट्वा विश्वामित्रास्त्रमोहितान् ।  

वसिष्ठश्चोदयामास कामधुक्सृज योगतः  ॥  १।५५।१  ॥   

अथ पुनर्दिव्यास्त्रलाभपूर्वं विश्वामित्रेण वसिष्ठाश्रमसंरोधः
पञ्चपञ्चाशे--ततस्तानित्यादि । हे कामधुक् योगतः योगमहिम्ना, तिरश्चो ऽपि
ब्रह्मप्रसादाद्योगशक्तिरस्तीति ज्ञेयम्  ॥  १।५५।१  ॥   

  

तस्या हुम्भारवाज्जाताः काम्भोजा रविसन्निभाः ।  

ऊधसस्त्वथ सञ्जाताः पप्लवाः शस्त्रपाणयः  ॥  १।५५।२  ॥   

तस्या इत्यादि चत्वारः । ऊधसः स्तनात्  ॥  १।५५।२  ॥   

  

योनिदेशाच्च यवनाःशकृद्देशाच्छकास्तथा ।  

रोमकूपेषु च म्लेच्छा हारीतास्सकिरातकाः  ॥  १।५५।३  ॥   

तैस्तैर्निषूदितं सर्वं विश्वामित्रस्य तत्क्षणात् ।  

सपदातिगजं साश्वं सरथं रघुनन्दन  ॥  १।५५।४  ॥   

हारीताः किरातजातिविशेषाः  ॥  १।५५।३,४  ॥   

  

दृष्ट्वा निषूदितं सैन्यं वसिष्ठेन महात्मना ।  

विश्वामित्रसुतानां तु शतं नानाविधायुधम् ।  

अभ्यधावत्सुसंक्रुद्धं वसिष्ठं जपतां वरम्  ॥  १।५५।५  ॥   

हुङ्कारेणैव तान् सर्वान् ददाह भगवानृषिः  ॥  १।५५।६  ॥   

दृष्ट्वेत्यादिषट् । वसिष्ठमभ्यधावत् तस्य सर्वविनाशमूलत्वात् इति भावः ।
जपतां वरम् इति हुङ्कारेण निरासे हेतुः  ॥  १।५५।५,६  ॥   

  

ते साश्वरथपादाता वसिष्ठेन महात्मना ।  

भस्मीकृता मुहूर्तेन विश्वामित्रसुतास्तदा  ॥  १।५५।७  ॥   

दृष्ट्वा विनाशितान् पुत्रान् बलं च सुमहायशाः ।  

सव्रीडश्चिन्तयाविष्टो विश्वामित्रो ऽभ्ावत्तदा  ॥  १।५५।८  ॥   

मुहूर्तेनेति मासेनानुवाको ऽधीत इतिवदुपसर्गे तृतीया  ॥  १।५५।७,८  ॥   

  

समुद्र इव निर्वेगो भग्नदंष्ट्र इवोरगः ।  

उपरक्त इवादित्यः सद्यो निष्प्रभतां गतः  ॥  १।५५।९  ॥   

निर्वेगः युद्धप्रवृत्तिरहितः । उरग इव निःशक्तिरिति शेषः । उपरक्तः
राहुग्रस्तः  ॥  १।५५।९  ॥   

  

हतपुत्रबलो दीनो लूनपक्ष इव द्विजः ।  

हतदर्प्पो हतोत्साहो निर्वेदं समपद्यत  ॥  १।५५।१०  ॥   

निर्वेदं दुःखम्  ॥  १।५५।१०  ॥   

  

स पुत्रमेकं राज्याय पालयेति नियुज्य च ।  

पृथिवीं क्षत्रधर्म्मेण वनमेवान्वपद्यत  ॥  १।५५।११  ॥   

स गत्वा हिमवत्पार्श्वं किन्नरोरगसेवितम् ।  

महादेवप्रसादार्थं तपस्तेपे महातपाः  ॥  १।५५।१२  ॥   

स इत्यादिचत्वारः । एकमवशिष्टमिति शेषः । राज्याय राज्यं कर्तुम् । पृथिवीं
क्षत्रधर्म्येण पालयेत्यन्वयः  ॥  १।५५।११,१२  ॥   

  

केनचित्त्वथ कालेन देवेशो वृषभध्वजः ।  

दर्शयामास वरदो विश्वामित्रं महाबलम्  ॥  १।५५।१३  ॥   

किमर्थं तप्यसे राजन् ब्रूहि यत्ते विवक्षितम् ।  

वरदो ऽस्मि वरो यस्ते काङ्क्षितः सो ऽभिधीयताम्  ॥  १।५५।१४  ॥   

दर्शयामास आत्मानमिति शेषः  ॥  १।५५।१३,१४  ॥   

  

एवमुक्तस्तु देवेन विश्वामित्रो महातपाः ।  

प्रणिपत्य महादेवमिदं वचनमब्रवीत्  ॥  १।५५।१५  ॥   

एवमित्यादिचत्वारः  ॥  १।५५।१५  ॥   

  

यदि तुष्टो महादेव धनुर्वेदो ममानघ ।  

साङ्गोपाङ्गोपनिषदः सरहस्यः प्रदीयताम्  ॥  १।५५।१६  ॥   

यानि देवेषु चास्त्राणि दानवेषु महर्षिषु ।  

गन्धर्वयक्षरक्षस्सु प्रतिभान्तु ममानघ ।  

तव प्रसादाद्भवतु देवदेव ममेप्सितम्  ॥  १।५५।१७  ॥   

एवमस्त्विति देवेशो वाक्यमुक्त्वा गतस्तदा  ॥  १।५५।१८  ॥   

साङ्गोपाङ्गोपनिषद इत्यकारान्तत्वमार्षम् । अङ्गं सन्निपत्योपकारम् ।
उपाङ्गं आरादुपकारकम् । उपनिषत् रहस्यमन्त्रः । सरहस्यः उपदेशगम्यार्थसहितः
। प्रतिभान्तु तानीति शेषः । ममेप्सितं अन्यदपीति शेषः  ॥  १।५५।१६१८  ॥   

  

प्राप्य चास्त्राणि राजर्षिर्विश्वामित्रो महाबलः ।  

दर्पेण महतायुक्तो दर्पपूर्णो ऽभवत्तदा  ॥  १।५५।१९  ॥   

विवर्द्धमानो वीर्येण समुद्र इव पर्वणि ।  

हतमेव तदा मेने वसिष्ठमृषिसत्तमम्  ॥  १।५५।२०  ॥   

प्राप्येत्यादिसप्त । दर्पपूर्ण इति क्षत्रियत्वादिदर्पयुक्तः ।
विशेषास्त्रलाभादिदानीं दर्पपूर्णो ऽभूदित्यर्थः  ॥  १।५५।१९,२०  ॥   

  

ततो गत्वाश्रमपदं मुमोचास्त्राणि पार्थिवः ।  

यैस्तत्तपोवनं सर्वं निर्दग्धं चास्त्रतेजसा  ॥  १।५५।२१  ॥   

यैरस्त्रैः । अस्त्रतेजसा स्वतेजसा  ॥  १।५५।२१  ॥   

  

उदीर्यमाणमस्त्रं तद्विश्वामित्रस्यधीमतः ।  

दृष्ट्वा विप्रद्रुता भीता मुनयः शतशो दिशः  ॥  १।५५।२२  ॥   

उदीर्यमाणं प्रयुज्यमानम्  ॥  १।५५।२२  ॥   

  

वसिष्ठस्य च ये शिष्यास्तथैव मृगपक्षिणः ।  

विद्रवन्ति भयाद्भीता नानादिग्भ्यः सहस्रशः  ॥  १।५५।२३  ॥   

वसिष्ठस्याश्रमपदं शून्यमासीन्महात्मनः ।  

मुहूर्तमिव निःशब्दमासीदिरिणसन्निभम्  ॥  १।५५।२४  ॥   

भयात् भयदादस्त्रात् । नानादिग्भ्यः इति व्यत्ययेन द्वितीयार्थे चतुर्थी ।
नानादिग्भ्यः स्वस्वस्थानेभ्य इति वा । आश्रमपदं वनम् । शून्यं
निस्तरुगुल्मम् । इरिणम् ऊषरम्  ॥  १।५५।२३,२४  ॥   

  

वदतो वै वसिष्ठस्य माभैरिति मुहुर्मुहुः ।  

नाशयाम्यद्य गाधेयं नीहारमिव भास्करः  ॥  १।५५।२५  ॥   

वसिष्ठे रक्षके विद्यमाने कुतो विद्रवन्तीत्यत्राह--वदत इति । भावलक्षणे
षष्ठी अनादरे वा । गाधेयं नाशयामि मा भैरिति वदतो वसिष्ठस्य वचनमनादृत्य
विद्रवन्तीति पूर्वेणान्वयः  ॥  १।५५।२५  ॥   

  

एवमुक्त्वा महातेजा वसिष्ठो जपतां वरः ।  

विश्वामित्रं तदा वाक्यं सरोषमिदमब्रवीत्  ॥  १।५५।२६  ॥   

एवमित्यादित्रयः । उक्त्वा स्वानिति शेषः  ॥  १।५५।२६  ॥   

  

आश्रमं चिरसंवृद्धं यद्विनाशितवानसि ।  

दुराचारो ऽसि तन्मूढ तस्मात्त्वं न भविष्यसि  ॥  १।५५।२७  ॥   

इत्युक्त्वा परमक्रुद्धो दण्डमुद्यम्यसत्वरः ।  

विधूममिव कालाग्निं यमदण्डमिवापरम्  ॥  १।५५।२८  ॥   

इत्यार्षे श्रीरामायणे वाल्मीकीये आदिकाव्ये बालकाण्डे पञ्चपञ्चाशः सर्गः
 ॥  ५५  ॥   

न भविष्यसि न शिष्यसीति यावत् । उद्यम्य तस्थाविति शेषः  ॥  १।५५।२७,२८  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने पञ्चपञ्चाशः सर्गः  ॥  ५५  ॥   

  


