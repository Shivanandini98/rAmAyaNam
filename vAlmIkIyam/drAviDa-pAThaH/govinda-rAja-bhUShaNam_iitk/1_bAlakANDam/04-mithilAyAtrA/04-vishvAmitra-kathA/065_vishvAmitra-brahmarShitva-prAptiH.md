+++
title = "०६५ विश्वामित्र-ब्रह्मर्षित्व-प्राप्तिः"
title_english = "065 Legend of vishvamitra concluded"

+++


अथ हैमवतीं राम दिशं त्यक्त्वा महामुनिः ।  

पूर्वां दिशमनुप्राप्य तपस्तेपे सुदारुणम्  ॥  १।६५।१  ॥   

अथ विश्वामित्रस्य ब्रह्मर्षित्वप्राप्तिः पञ्चषष्टितमे--अथ हैमवतीमित्यादि
 ॥  १।६५।१  ॥   

  

मौनं वर्षसहस्रस्य कृत्वा व्रतमनुत्तमम् ।  

चकाराप्रतिमं राम तपः परमदुष्करम्  ॥  १।६५।२  ॥   

वर्षसहस्रस्य वर्षसहस्रसम्बन्धि, तत्साध्यमित्यर्थः । मौनव्रतं मौनरूपं
व्रतम् । कृत्वा सङ्कल्प्येत्यर्थः  ॥  १।६५।२  ॥   

  

पूर्णे वर्षसहस्रे तु काष्ठभूतं महामुनिम् ।  

विघ्नैर्बहुभि राधूतं क्रोधो नान्तरमाविशत्  ॥  १।६५।३  ॥   

स कृत्वा निश्चयं राम तप आतिष्ठदव्ययम्  ॥  १।६५।४  ॥   

काष्ठभूतं काष्ठवदवस्थितम्  ॥  आधूतं आकुलीकृतमपि । आन्तरं अन्तरवन्तम्,
दृढान्तःकरणवन्तमिति यावत् । यद्वा तं प्रति क्रोधः अन्तरं अवकाशं नाविशत्
 ॥  १।६५।३,४  ॥   

  

तस्य वर्षसहस्रस्य व्रते पूर्णे महाव्रतः ।  

भोक्तुमारब्धवानन्नं तस्मिन् काले रघूत्तम ।  

इन्द्रो द्विजातिर्भूत्वा तं सिद्धमन्नमयाचत  ॥  १।६५।५  ॥   

तस्य पूर्वसङ्कल्पितस्य । वर्षसहस्रस्य सम्बन्धिनि व्रते पूर्णे । तस्मिन्
काले पारणकाले । सिद्धं पक्वम् । याचिर्द्विकर्मकः  ॥  १।६५।५  ॥   

  

तस्मै दत्त्वा तदा सिद्धं सर्वं विप्राय निश्चितः ।  

निःशेषिते ऽन्ने भगवानभुक्त्वैव महातपाः ।  

न किञ्चिदवदद्विप्रं मौनव्रतमुपस्थितः  ॥  १।६५।६  ॥   

अथ वर्षसहस्रं वै नोच्छ्वसन् मुनिपुङ्गवः  ॥  १।६५।७  ॥   

निश्चितः तपःसिद्धये सर्वथैवान्नं दातव्यमिति निश्चयवानित्यर्थः । निश्चितः
अशङ्कित इति वा । निःशेषित इत्यनेन सर्वमन्नमिन्द्रेण याचितमिति गम्यते ।
अभुक्त्वेति पुनः पाकार्हतण्डुलासम्पादनादिति भावः  ॥  १।६५।६,७  ॥   

  

तस्यानुच्छ्वसमानस्य मूर्ध्नि धूमो व्यजायत ।  

त्रैलोक्यं येन सम्भ्रान्तमादीपितमिवाभवत्  ॥  १।६५।८  ॥   

आदीपितं तापितम्  ॥  १।६५।८  ॥   

  

ततो देवास्सगन्धर्वाः पन्नगासुरराक्षसाः ।  

मोहितास्तेजसा तस्य तपसा मन्दरश्मयः ।  

कश्मलोपहताः सर्वे पितामहमथाब्रुवन्  ॥  १।६५।९  ॥   

तत इत्यादि । तपसा तेजसा तपोरूपाग्निना । मोहिता मूर्च्छिताः । कश्मलोपहताः
दुःखोपहताः  ॥  १।६५।९  ॥   

  

बहुभिः कारणैर्देव विश्वामित्रो महामुनिः ।  

लोभितः क्रोधितश्चैव तपसा चाभिवर्द्धते ।  

न ह्यस्य वृजिनं किञ्चिद्दृश्यते सूक्ष्ममप्यथ  ॥  १।६५।१०  ॥   

लोभितः लोभकारणैः रम्भादर्शनादिभिः प्रलोभितः । क्रोधितः
क्रोधकारणैर्वर्षसहस्रान्तसिद्धकृत्स्नान्नयाचनादिभिः क्रोधितः । वृजिनं
पापं रागद्वेषादिलक्षण्ाम् । सूक्ष्मं स्वल्पम्  ॥  १।६५।१०  ॥   

  

न दीयते यदि त्वस्य मनसा यदभीप्सितम् ।  

विनाशयति त्रैलोक्यं तपसा सचराचरम्  ॥  १।६५।११  ॥   

विनाशयति विनाशयेत् । असाविति शेषः  ॥  १।६५।११  ॥   

  

व्याकुलाश्च दिशः सर्वा न च किञ्चित्प्रकाशते ।  

सागराः क्षुभिताः सर्वे विशीर्यन्ते च पर्वताः  ॥  १।६५।१२  ॥   

प्रकम्पते च पृथिवी वायुर्वाति भृशाकुलः ।  

ब्रह्मन्न प्रतिजानीमो नास्तिको जायते जनः  ॥  १।६५।१३  ॥   

व्याकुला इत्यादि । न प्रतिजानीमः प्रतिक्रियामिति शेषः । नास्तिको जायत
इति उक्तसङ्क्षोभवशान्नास्तिक इव कर्मानुष्ठानशून्यो जायत इत्यर्थः  ॥ 
१।६५।१२,१३  ॥   

  

सम्मूढमिव त्रैलोक्यं सम्प्रक्षुभितमानसम् ।  

भास्करो निष्प्रभश्चैव महर्षेस्तस्य तेजसा  ॥  १।६५।१४  ॥   

उक्तार्थानुवादपूर्वकमनुष्ठेयांश उच्यते सम्मूढमिवेत्यादि  ॥  १।६५।१४  ॥   

  

बुद्धिं न कुरुते यावन्नाशे देव महामुनिः ।  

तावत्प्रसाद्यो भगवानग्निरूपो महाद्युतिः  ॥  १।६५।१५  ॥   

बुद्धिमिति । हे देव ब्रह्मन् । अतःपरं विश्वामित्रः नाशे जगत्क्षये यावत्
बुद्धिं न कुरुते तावत्प्रसाद्यः अनुग्राह्यः  ॥  १।६५।१५  ॥   

  

कालाग्निना यथा पूर्वं त्रैलाक्यं दह्यते ऽखिलम् ।  

देवराज्यं चिकीर्षेत दीयतामस्य यन्मतम्  ॥  १।६५।१६  ॥   

कालाग्निनेति । पूर्वं प्रलयकाले । कालाग्निना त्रैलोक्यं यथा अदह्यत तथैव
त्रैलोक्यमनेन दह्यते धक्ष्यते । अयं देवराज्यं चिकीर्षेतापि अतः अस्य यत्
ब्रह्मर्षित्वं मतम्, तद्दीयतामित्यर्थः  ॥  १।६५।१६  ॥   

  

ततः सुरगणाः सर्वे पितामहपुरोगमाः ।  

विश्वामित्रं महात्मानं वाक्यं मधुरमब्रुवन् ।  

ब्रह्मर्षे स्वागतं ते ऽस्तु तपसा स्म सुतोषिताः  ॥  १।६५।१७  ॥   

तत इत्यादि । ततः देवविज्ञापनानन्तरम्  ॥  १।६५।१७  ॥   

  

ब्राह्मण्यं तपसोग्रेण प्राप्तवानसि कौशिक ।  

दीर्घमायुश्च ते ब्रह्मन् ददामि समरुद्गणः ।  

स्वस्ति प्राप्नुहि भद्रं ते गच्छ सौम्य यथासुखम्  ॥  १।६५।१८  ॥   

पितामहवचः श्रुत्वा सर्वेषां च दिवौकसाम् ।  

कृत्वा प्रणामं मुदितो व्याजहार महामुनिः  ॥  १।६५।१९  ॥   

ब्राह्मण्यमित्यादि । ब्रह्मवचनं प्राधान्येन  ॥  १।६५।१८,१९  ॥   

  

ब्राह्मण्यं यदि मे प्राप्तं दीर्घमायुस्तथैव च ।  

ओङ्कारश्च वषट्कारो वेदाश्च वरयन्तु माम्  ॥  १।६५।२०  ॥   

वरयन्तु अध्यापनयाजनार्हा भवन्तु इत्यर्थः  ॥  १।६५।२०  ॥   

  

क्षत्रवेदविदां श्रेष्ठो ब्रह्मवेदविदामपि ।  

ब्रह्मपुत्रो वसिष्ठो मामेवं वदतु देवताः ।  

यद्ययं परमः कामः कृतो यान्तु सुरर्षभाः  ॥  १।६५।२१  ॥   

ततः प्रसादितो देवैर्वसिष्ठो जपतां वरः ।  

सख्यं चकार ब्रह्मर्षिरेवमस्त्विति चाब्रवीत्  ॥  १।६५।२२  ॥   

ब्रह्मानुग्रहे ऽपि सजातीयपरिग्रहार्थमाह--क्षत्रेति । क्षत्रवेदाः
क्षत्रियाणां शान्ति पुष्ट्यादिप्रयोजना आथर्वणवेदाः । तद्विदां श्रेष्ठः
सूर्यवंशानादिपुरोहितत्वादिति भावः । ब्रह्मवेदाः ब्रह्मप्रतिपादका वेदाः,
वेदान्ता इत्यर्थः । यद्वा ब्राह्मणमात्रप्रवचनार्हा वेदास्त्रयीरूपाः ।
एवं वदतु ब्रह्मर्षिरिति वदतु । यदीति । अयं कामः वसिष्ठमुखेन
ब्रह्मर्षित्ववादरूपः कामः । यदि कृतः तदैव मद्विषये कृतकृत्या यान्तु
नान्यथेत्यर्थः  ॥  १।६५।२१,२२  ॥   

  

ब्रह्मर्षिस्त्वं न सन्देहः सर्वं सम्पत्स्यते तव ।  

इत्युक्त्वा देवताश्चापि सर्वा जग्मुर्यथागतम्  ॥  १।६५।२३  ॥   

एवमस्त्वित्यस्य विवरणम्--ब्रह्मर्षिस्त्वमिति । सर्वं ब्राह्मण्यं
त्वद्वृतयाजनाध्यापनादिकं च  ॥  १।६५।२३  ॥   

  

एवं त्वनेन ब्राह्मण्यं प्राप्तं राम महात्मना ।  

एष राम मुनिश्रेष्ठ एष विग्रहवांस्तपः ।  

एष धर्मपरो नित्यं वीर्यस्यैष परायणम्  ॥  १।६५।२४  ॥   

एवमुक्त्वा महातेजा विरराम द्विजोत्तमः  ॥  १।६५।२५  ॥   

शतानन्दवचः श्रुत्वा रामलक्ष्मणसन्निधौ ।  

जनकः प्राञ्जलिर्वाक्यमुवाच कुशिकात्मजम्  ॥  १।६५।२६  ॥   

धन्यो ऽस्म्यनुगृहीतो ऽस्मि यस्य मे मुनिपुङ्गव ।  

यज्ञं काकुत्स्थसहितः प्राप्तवानसि धार्मिक  ॥  १।६५।२७  ॥   

पावितो ऽहं त्वया ब्रह्मन् दर्शनेन महामुने ।  

गुणा बहुविधाः प्राप्तास्तव सन्दर्शनान्मया  ॥  १।६५।२८  ॥   

विस्तरेण च ते ब्रह्मन् कीर्त्यमानं महत्तपः ।  

श्रुतं मया महातेजो रामेण च महात्मना  ॥  १।६५।२९  ॥   

अथ शतानन्दवचनम्--एवमित्यादि । तप इत्यकारान्तपुँलिङ्गत्वमार्षम्  ॥ 
१।६५।२४२९  ॥   

  

सदस्यैः प्राप्य च सदः श्रुतास्ते बहवो गुणाः  ॥  १।६५।३०  ॥   

सदस्यैरिति । सदः प्राप्य स्थितैः सदस्यैः  ॥  १।६५।३०  ॥   

  

अप्रमेयं तपस्तुभ्यमप्रमेयं च ते बलम् ।  

अप्रमेया गुणाश्चैव नित्यं ते कुशिकात्मज  ॥  १।६५।३१  ॥   

अप्रमेयाः इयत्तया ज्ञातुमशक्याः  ॥  १।६५।३१  ॥   

  

तृप्तिराश्चर्यभूतानां कथानां नास्ति मे विभो ।  

कर्मकालो मुनिश्रेष्ठ लम्बते रविमण्डलम्  ॥  १।६५।३२  ॥   

श्वःप्रभाते महातेजो द्रष्टुमर्हसि मां पुनः ।  

स्वागतं तपतां श्रेष्ठ मामनुज्ञातुमर्हसि  ॥  १।६५।३३  ॥   

एवमुक्तो मुनिवरः प्रशस्य पुरुषर्षभम् ।  

विससर्जाशु जनकं प्रीतं प्रीतमनास्तदा  ॥  १।६५।३४  ॥   

एवमुक्त्वा मुनिश्रेष्ठं वैदेहो मिथिलाधिपः ।  

प्रदक्षिणं चकाराशु सोपाध्यायः सबान्धवः  ॥  १।६५।३५  ॥   

कथानामिति "पुरणगुण--" इति तृतीयार्थे षष्ठी । तृप्तिः अलम्बुद्धिः ।
स्वागतमिति । त्वदागमनं शुभकृज्जातमित्यर्थः  ॥  १।६५।३२३५  ॥   

  

विश्वामित्रो ऽपि धर्मात्मा सरामः सहलक्ष्मणः ।  

स्ववाटमभिचक्राम पूज्यमानो महर्षिभिः  ॥  १।६५।३६  ॥   

इत्यार्षे श्रीरामायणे वाल्मीकीये आदिकाव्ये बालकाण्डे पञ्चषष्टितमः सर्गः
 ॥  ६५  ॥   

स्ववाटम् स्वनिवेशम्  ॥  १।६५।३६  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने पञ्चषष्टितमः सर्गः  ॥  ६५  ॥   

  


