+++
title = "०४५ विशाला-गतिः"
title_english = "045 The legend of churning Milk Ocean"

+++


विश्वामित्रवचः श्रुत्वा राघवः सहलक्ष्मणः ।  

विस्मयं परमं गत्वा विश्वामित्रमथाब्रवीत्  ॥  १।४५।१  ॥   

एवं दशभिः सर्गैर्गङ्गागाङ्गेयसम्भ्ाववर्णनव्याजेन
धातुमोक्षणगङ्गापूतत्वनिमित्तकं देवतान्तरावरत्वं दर्शितम् । अथ त्रिभिः
सर्गैः महेन्द्रस्यावरत्वमुपपाद्यते--विश्वामित्रेत्यादि  ॥  १।४५।१  ॥   

  

अत्यद्भुतमिदं ब्रह्मन् कथितं परमं त्वया ।  

गङ्गावतरणं पुण्यं सागरस्यापि पूरणम्  ॥  १।४५।२  ॥   

अत्यद्भुतमिति । पूरणं खननेनाभिवर्द्धनम्  ॥  १।४५।२  ॥   

  

क्षणभूतेव नौ रात्रिः संवृत्तेयं महातपः ।  

इमां चिन्तयतस्सर्वां निखिलेन कथां तव  ॥  १।४५।३  ॥   

क्षणभूतेव नौ रात्रिरिति श्लोको गता भगवतीत्यर्धात्परमनुसन्धेयः  ॥  १।४५।३
 ॥   

  

तस्य सा शर्वरी सर्वा सह सौमित्रिणा तदा ।  

जगाम चिन्तयानस्य विश्वामित्रकथां शुभाम्  ॥  १।४५।४  ॥   

तस्येति । क्षणभूतेव जगामेत्यर्थः  ॥  १।४५।४  ॥   

  

ततः प्रभाते विमले विश्वामित्रं महामुनिम् ।  

उवाच राघवो वाक्यं कृताह्िनकमरिन्दमः  ॥  १।४५।५  ॥   

तत इति । विमले प्रभाते सम्यक्प्रभात इत्यर्थः  ॥  १।४५।५  ॥   

  

गता भगवती रात्रिः श्रोतव्यं परमं श्रुतम्  ॥  १।४५।६  ॥   

गतेत्यर्द्धत्रयम् । भगवती सत्कथायुक्तत्वात् पूज्या  ॥  १।४५।६  ॥   

  

तराम सरितां श्रेष्ठां पुण्यां त्रिपथगां नदीम् ।  

नौरेषा हि सुखास्तीर्णा ऋषीणां पुण्यकर्मणाम् ।  

भगवन्तमिह प्राप्तं ज्ञात्वा त्वरितमागता  ॥  १।४५।७  ॥   

तरामेति अर्द्धत्रयम् । ऋषीणां नौः ऋषितरणार्हा नौः  ॥  १।४५।७  ॥   

  

तस्य तद्वचनं श्रुत्वा राघवस्य महात्मनः ।  

सन्तारं कारयामास सर्षिसङ्घः सराघवः  ॥  १।४५।८  ॥   

तस्येति । स राघवः सर्षिसङ्घः । कारयामास अकरोत् । स्वार्थे णिच्  ॥  १।४५।८
 ॥   

  

उत्तरं तीरमासाद्य सम्पूज्यर्षिगणं तदा ।  

गङ्गाकूले निविष्टास्ते विशालां ददृशुः पुरीम्  ॥  १।४५।९  ॥   

उत्तरमिति । ऋषिगणं नौतारणार्थमागतं सम्पूज्य पूजापूर्वकं निवर्त्य ।
निविष्टाः क्षणं स्थिताः  ॥  १।४५।९  ॥   

  

ततो मुनिवरस्तूर्णं जगाम सहराघवः ।  

विशालां नगरीं रम्यां दिव्यां स्वर्गोपमां तदा  ॥  १।४५।१०  ॥   

तत इति । विशालां प्रतीति शेषः  ॥  १।४५।१०  ॥   

  

अथ रामो महाप्राज्ञो विश्वामित्रं महामुनिम् ।  

पप्रच्छ प्राञ्जलिर्भूत्वा विशालामुत्तमां पुरीम्  ॥  १।४५।११  ॥   

अथेति । विशालां विशालामाहात्म्यम्  ॥  १।४५।११  ॥   

  

कतरो राजवंशो ऽयं विशालायां महामुने ।  

श्रोतुमिच्छामि भद्रं ते परं कौतूहलं हि मे  ॥  १।४५।१२  ॥   

विशालायां वर्तमानो राजवंशः कतर इति द्वितीयः प्रश्नः  ॥  १।४५।१२  ॥   

  

तस्य तद्वचनं श्रुत्वा रामस्य मुनिपुङ्गवः ।  

आख्यातुं तत्समारेभे विशालस्य पुरातनम्  ॥  १।४५।१३  ॥   

तस्येति । विशालस्य विशालाख्यनगरस्य । पुरातनं कर्म प्रथमपृष्टं वैभवम्
आख्यातुं समारेभे  ॥  १।४५।१३  ॥   

  

श्रूयतां राम शक्रस्य कथां कथयतः शुभाम् ।  

अस्मिन् देशे तु यद्वृत्तं तदपि शृणु राघव  ॥  १।४५।१४  ॥   

श्रूयतामिति । अस्मिन्देशे यद्वृत्तं तच्छृणु । तच्छेषतया शक्रस्य कथां
कथयतो मत्तः सा श्रूयताम्  ॥  १।४५।१४  ॥   

  

पूर्वं कृतयुगे राम दितेः पुत्रा महाबलाः ।  

अदितेश्च महाभाग वीर्यवन्तः सुधार्मिकाः  ॥  १।४५।१५  ॥   

पूर्वमिति । पूर्वं कृतयुगे दितेः पुत्रा महाबला आसन् । अदितेः पुत्रा
वीर्यवन्तो धार्मिकाश्चासन्  ॥  १।४५।१५  ॥   

  

ततस्तेषां नरश्रेष्ठ बुद्धिरासीन्महात्मनाम् ।  

अमरा अजराश्चैव कथं स्याम निरामयाः  ॥  १।४५।१६  ॥   

तत इति । म्रियन्त इति मराः । पचाद्यच् । अमराः मरणरहिताः, अजराः
जरारहिताः, तेषां देवासुराणाम्  ॥  १।४५।१६  ॥   

  

तेषां चिन्तयतां राम बुद्धिरासीन्महात्मनाम् ।  

क्षीरोदमथनं कृत्वा रसं प्राप्स्याम तत्र वै  ॥  १।४५।१७  ॥   

तेषामिति । रसम् अमृतम् । तत्र क्षीरोदे  ॥  १।४५।१७  ॥   

  

ततो निश्चित्य मथनं योक्त्रं कृत्वा च वासुकिम् ।  

मन्थानं मन्दरं कृत्वा ममन्थुरमितौजसः  ॥  १।४५।१८  ॥   

तत इति । योक्त्रं मथनरज्जुं । मन्थानं मथनदण्डम्  ॥  १।४५।१८  ॥   

  

अथ वर्षसहस्रेण सदण्डः सकमण्डलुः ।  

पूर्वं धन्वन्तरिर्नाम अप्सराश्च सुवर्चसः  ॥  १।४५।१९  ॥   

अथेति । धन्वन्तरिरुत्पपात । अप्सराश्च उत्पेतुरिति शेषः ।
आकारान्तत्वमार्षम्  ॥  १।४५।१९  ॥   

  

अप्सु निर्मथनादेव रसस्तस्माद्वरस्त्रियः ।  

उत्पेतुर्मनुजश्रेष्ठ तस्मादप्सरसो ऽभवन्  ॥  १।४५।२०  ॥   

अप्स्विति । अप्सरःशब्दं निर्वक्तिअत्राप्शब्देन तद्विकारभूतं
क्षीरमुपलक्ष्यते । अप्सु यन्निर्मथनं तस्माद्यो रसस्तस्माद्रसाद्यत
उत्पेतुस्तस्मादप्सरसो ऽभवन् । पृषोदरादित्वात्साधुः  ॥  १।४५।२०  ॥   

  

षष्टिः कोट्यो ऽभवंस्तासामप्सराणां सुवर्चसाम् ।  

असङ्ख्येयास्तु काकुत्स्थ यास्तासां परिचारिकाः  ॥  १।४५।२१  ॥   

षष्टिरिति । तासां प्रधानभूतानाम्  ॥  १।४५।२१  ॥   

  

न ताः स्म प्रतिगृह्णन्ति सर्वे ते देवदानवाः ।  

अप्रतिग्रहणादेव तेन साधारणाः स्मृताः  ॥  १।४५।२२  ॥   

न ताः स्मेति । न ताः स्म प्रतिगृह्णन्ति न साधारण्येन प्रतिगृह्णन्ति
स्मेत्यर्थः । कुतः अप्रतिग्रहणात्, को वा मम पतिरिति मार्गणाकरणादित्यर्थः
। तेनासाधारण्येन परिग्रहाकरणेन  ॥  १।४५।२२  ॥   

  

वरुणस्य ततः कन्या वारुणी रघुनन्दन ।  

उत्पपात महाभागा मार्गमाणा परिग्रहम्  ॥  १।४५।२३  ॥   

वरुणस्येति । वरुणस्य समुद्राधिदेवतायाः । वारुणी सुराधिदेवता । परिग्रहं
ममेयमिति परिग्रहस्य कर्तारम्  ॥  १।४५।२३  ॥   

  

दितेः पुत्रा न तां राम जगृहुर्वरुणात्मजाम् ।  

अदितेस्तु सुता वीर जगृहुस्तामनिन्दिताम्  ॥  १।४५।२४  ॥   

दितेरिति । स्पष्टम्  ॥  १।४५।२४  ॥   

  

असुरास्तेन दैतेयाः सुरास्तेनादितेः सुताः ।  

हृष्टाः प्रमुदिताश्चासन् वारुणीग्रहणात्सुराः  ॥  १।४५।२५  ॥   

प्रसङ्गात्सुरासुरशब्दौ निर्वक्ति--असुरा इति । तेन सुरायाः परिग्रहणेन
सुराः । अर्श आदित्वादजन्तः । पिष्टादिविकृतिरेव सुरा निन्द्या । हृष्टाः
पुलकिताः  ॥  १।४५।२५  ॥   

  

उच्चैश्श्रवा हयश्रेष्ठो मणिरत्नं च कौस्तुभम् ।  

उदतिष्ठन्नरश्रेष्ठ तथैवामृतमुत्तमम्  ॥  १।४५।२६  ॥   

उच्चैःश्रवा इति । उत्तमं पूर्वोत्पन्नेभ्यः श्रेष्ठम्  ॥  १।४५।२६  ॥   

  

अथ तस्य कृते राम महानासीत्कुलक्षयः ।  

अदितेस्तु ततः पुत्रा दितेः पुत्रानसूदयन्  ॥  १।४५।२७  ॥   

अथेति । तस्य कृते, अमृतस्य ग्रहणार्थमित्यर्थः । कुलक्षयः उभयपक्षे ऽपि
सङ्घातविनाशः । तदेवोपपादयति--अदितेरित्यादिना  ॥  १।४५।२७  ॥   

  

एकतो ऽभ्यागमन् सर्वे ह्यसुरा राक्षसैस्सह ।  

युद्धमासीन्महाघोरं वीर त्रैलोक्यमोहनम्  ॥  १।४५।२८  ॥   

एकत इति । अनन्तरमसुरा एकतः एकतामभ्यागमन् बलवृद्धय इति भावः  ॥  १।४५।२८
 ॥   

  

यदा क्षयं गतं सर्वं तदा विष्णुर्महाबलः ।  

अमृतं सो ऽहरत्तूर्णं मायामास्थाय मोहिनीम्  ॥  १।४५।२९  ॥   

यदेति । मोहिनीं काममोहजननीम् । मायाम् आश्चर्यशक्तिम् । आस्थाय अवलम्ब्य ।
स्वमाययाद्भुतयोषिदाकृतिं परिगृह्य तद्रूपेण तान् वञ्चयित्वा तेभ्यो
ऽमृतमहरदित्यर्थः । यद्वा
सर्वमोहकरीमन्तर्द्धानशक्तिमास्थायामृतमाहरदित्यर्थः ।
पुराणान्तरवृत्तान्तः कल्पभेदेनेतिबोध्यम्  ॥  १।४५।२९  ॥   

  

ये गताभिमुखं विष्णुमक्षयं पुरुषोत्तमम् ।  

सम्पिष्टास्ते तदा युद्धे विष्णुना प्रभविष्णुना  ॥  १।४५।३०  ॥   

य इति । अत्र सन्धिरार्षः । ये असुराः अक्षयम् अस्ति जायते परिणमते
विवर्द्धते अपक्षीयते विनश्यतीत्युक्तषड्भाव विकारैः शून्यम् । पुरुषोत्तमं
सर्वपुरुषेषूत्तमम् । विष्णुमभिमुखं गताः अभिमुखतया प्रातिकूल्येन गताः ।
ते विष्णुना सम्पिष्टाः चूर्णिताः । संविष्टा इति पाठेये अमुमभिमुखं गताः
शरणागताः देवास्ते युद्धे संविष्टाः आविष्टाः, आप्यायितबला आसन्नित्यर्थः
 ॥  १।४५।३०  ॥   

  

अदितेरात्मजा वीरा दितेः पुत्रान्निजघ्िनरे ।  

तस्मिन् युद्धे महाघोरे दैतेयादित्ययोर्भृशम्  ॥  १।४५।३१  ॥   

अदितिरिति । दितेः पुत्रान्, अवशिष्टानिति शेषः । यद्वा अदितेरात्मजा
आप्यायितबलाः सन्तः तस्मिन् दैतेयादित्ययोर्देवासुरयोर्युद्धे
असुरान्निजघ्निरे  ॥  १।४५।३१  ॥   

  

निहत्य दितिपुत्रांश्च राज्यं प्राप्य पुरन्दरः ।  

शशास मुदितो लोकान् सर्षिसङ्घान् सचारणान्  ॥  १।४५।३२  ॥   

इत्यार्षे श्रीरामायणे वाल्मीकीये आदिकाव्ये बालकाण्डे पञ्चचत्वारिंशः
सर्गः  ॥  ४५  ॥   

निहत्येति । चकारादमृतमपीत्यर्थः  ॥  १।४५।३२  ॥   

अस्मिन्सर्गे द्वात्रिंशत् श्लोकाः । अन्ये कल्पिताः । यद्यप्यत्र
कालकूटाद्युत्पत्तिरपेक्षिता तथाप्युत्तरकथाशेषत्वेन सर्वासुरक्षय एव
प्रधानतयोपात्त इति बोध्यम्  ॥  इति श्रीगोविन्दराजविरचिते श्रीरामायणभूषणे
मणिमञ्जीराख्याने बालकाण्डव्याख्याने पञ्चचत्वारिंशः सर्गः  ॥  ४५  ॥   

  


