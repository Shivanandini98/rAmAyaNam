+++
title = "०४७ मरुदुत्पत्तिः"
title_english = "047 The legend of Seven maruts wind gods"

+++


सप्तधा तु कृते गर्भे दितिः परमदुःखिता ।  

सहस्राक्षं दुराधर्षं वाक्यं सानुनयाब्रवीत्  ॥  १।४७।१  ॥   

सप्तधेत्यादि । दुराधर्षं दुर्जयम्  ॥  १।४७।१  ॥   

  

ममापराधाद् गर्भो ऽयं सप्तधा विफलीकृतः ।  

नापराधो ऽस्ति देवेश तवात्र बलसूदन  ॥  १।४७।२  ॥   

ममेति । अपराधात् प्रमादात् । विफलीकृतः शकलीकृतः  ॥  १।४७।२  ॥   

  

प्रियं तु कर्तुमिच्छामि मम गर्भविपर्यये ।  

मरुतां सप्त सप्तानां स्थानपाला भवन्त्विमे  ॥  १।४७।३  ॥   

प्रियं त्विति । गर्भविपर्यये उपहतगर्भविषये । प्रियं श्रेयः कर्तुमिच्छामि
। तदेव श्रेय आह--मरुतामिति । सप्तानां मरुतां वातस्कन्धानाम् इमे
सप्तभागाः स्थानपालाः लोकपालाः भवन्तु । सप्तमरुतश्चोक्ताः-- "गगनस्पर्शनो
वायुरनिलश्च तथापरः । प्राणः प्राणेश्वरो जीव इत्येते सप्त मारुताः  ॥ " इति
। विष्णुपुराणे तु "आवहप्रवहसंवहोद्वहविवहपरिवहपरावहाः सप्तमारुताः"
इत्युक्तम्  ॥  १।४७।३  ॥   

  

वातस्कन्धा इमे सप्त चरन्तु दिवि पुत्रक ।  

मारुता इति विख्याता दिव्यरूपा ममात्मजाः  ॥  १।४७।४  ॥   

वातेति । वातस्कन्धाः वातस्कन्धाभिमानिदेवताः ।
मरुदभिमानिदेवतात्वान्मारुता इति विख्याताः । त्वत्कृतेन मारुद
इत्युच्चारणेन इति विख्याताः । पृषोदरादित्वाद्वर्णव्यत्यय इत्याहुः  ॥ 
१।४७।४  ॥   

  

ब्रह्मलोकं चरत्वेक इन्द्रलोकं तथापरः ।  

दिवि वायुरिति ख्यातस्तृतीयो ऽपि महायशाः  ॥  १।४७।५  ॥   

सप्तमरुतः कुत्र वर्त्तन्ते तेषां स्थानपालनं च कथमित्यत्राह--ब्रह्मेति ।
दिवि अन्तरिक्षे विष्णुपदाख्ये विष्णुलोके । चरत्वित्यनुषङ्गः  ॥  १।४७।५
 ॥   

  

चत्वारस्तु सुरश्रेष्ठ दिशो वै तव शासनात् ।  

सञ्चरिष्यन्तु भद्रं ते देवभूता ममात्मजाः ।  

त्वत्कृतेनैव नाम्ना च मारुता इति विश्रुताः  ॥  १।४७।६  ॥   

चत्वार इति सार्धश्लोकः  ॥  १।४७।६  ॥   

  

तस्यास्तद्वचनं श्रुत्वा सहस्राक्षः पुरन्दरः ।  

उवाच प्राञ्जलिर्वाक्यं दितिं बलनिषूदनः  ॥  १।४७।७  ॥   

तस्या इति । दितिगर्भखण्डनेन सहस्राक्षत्वादीनि सिद्धानीति भावः  ॥  १।४७।७
 ॥   

  

सर्वमेतद्यथोक्तं ते भविष्यति न संशयः ।  

विचरिष्यन्ति भद्रं ते देवरूपास्तवात्मजाः  ॥  १।४७।८  ॥   

सर्वमिति । यथोक्तमित्यस्य विवरणं विचरिष्यन्तीति  ॥  १।४७।८  ॥   

  

एवं तौ निश्चयं कृत्वा मातापुत्रौ तपोवने ।  

जग्मतुस्त्रिदिवं राम कृतार्थाविति नः श्रुतम्  ॥  १।४७।९  ॥   

एवमिति । नः अस्माभिरित्यर्थः । "क्तस्य च वर्तमाने" इति षष्ठी  ॥  १।४७।९
 ॥   

  

एष देशस्स काकुत्स्थ महेन्द्राध्युषितः पुरा ।  

दितिं यत्र तपस्सिद्धामेवं परिचचार सः  ॥  १।४७।१०  ॥   

प्रकृतमुपसंहरति--एष इति । स एष इत्यन्वयः । सः इन्द्रः  ॥  १।४७।१०  ॥   

  

इक्ष्वाकोस्तु नरव्याघ्र पुत्रः परमधार्मिकः ।  

अलम्बुसायामुत्पन्नो विशाल इति विश्रुतः  ॥  १।४७।११  ॥   

तेन चासीदिह स्थाने विशालेति पुरी कृता ।  

विशालस्य सुतो राम हेमचन्द्रो महाबलः  ॥  १।४७।१२  ॥   

सुचन्द्र इति विख्यातो हेमचन्द्रादनन्तरः ।  

सुचन्द्रतनयो राम धूम्राश्व इति विश्रुतः  ॥  १।४७।१३  ॥   

अथ कतरो राजवंश इति द्वितीयप्रश्नस्योत्तरमाह--इक्ष्वाकोरित्यादिना  ॥ 
१।४७।१११३  ॥   

  

धूम्राश्वतनयश्चापि सृञ्जयः समपद्यत ।  

सृञ्जयस्य सुतः श्रीमान् सहदेवः प्रतापवान्  ॥  १।४७।१४  ॥   

कुशाश्वः सहदेवस्य पुत्रः परमधार्मिकः ।  

कुशाश्वस्य महातेजाः सोमदत्तः प्रतापवान्  ॥  १।४७।१५  ॥   

धूम्रेति । सृञ्जयः समपद्यत सृञ्जयनामा आसीत्  ॥  १।४७।१४,१५  ॥   

  

सोमदत्तस्य पुत्रस्तु काकुत्स्थ इति विश्रुतः  ॥  १।४७।१६  ॥   

सोमदत्तस्येति अर्द्धमेकम्  ॥  १।४७।१६  ॥   

  

तस्य पुत्रो महातेजाः सम्प्रत्येष पुरीमिमाम् ।  

आवसत्यमरप्रख्यः सुमतिर्नाम दुर्जयः  ॥  १।४७।१७  ॥   

"उपान्वध्याङ्वसः" इत्याधारस्य कर्मत्वम्  ॥  १।४७।१७  ॥   

  

इक्ष्वाकोस्तु प्रसादेन सर्वे वैशालिका नृपाः ।  

दीर्घायुषो महात्मानो वीर्यवन्तः सुधार्मिकाः  ॥  १।४७।१८  ॥   

कथं कतिपयैरेव पुरुषैरिदानीमिक्ष्वाकुवंश इत्यत्राह--इक्ष्वाकोरिति ।
विशाला निवास एषां ते वैशालिकाः । कुमुदादित्वात् ठक् ।
विशालप्रार्थनमिक्ष्वाकुप्रसादनिमित्तम्  ॥  १।४७।१८  ॥   

  

इहाद्य रजनीं राम सुखं वत्स्यामहे वयम् ।  

श्वः प्रभाते नरश्रेष्ठ जनकं द्रष्टुमर्हसि  ॥  १।४७।१९  ॥   

इहेति । वत्स्यामहे । आर्षमात्मनेपदम्  ॥  १।४७।१९  ॥   

  

सुमतिस्तु महातेजा विश्वामित्रमुपागतम् ।  

श्रुत्वा नरवरश्रेष्ठः प्रत्युद्गच्छन्महायशाः  ॥  १।४७।२०  ॥   

सुमतिरिति । प्रत्युद्गच्छत् प्रत्युदगच्छत्  ॥  १।४७।२०  ॥   

  

पूजां च परमां कृत्वा सोपाध्यायः सबान्धवः ।  

प्राञ्जलिः कुशलं पृष्ट्वा विश्वामित्रमथाब्रवीत्  ॥  १।४७।२१  ॥   

पूजां चेति  ॥  १।४७।२१  ॥   

  

धन्यो ऽस्म्यनुगृहीतो ऽस्मि यस्य मे विषयं मुनिः ।  

सम्प्राप्तो दर्शनं चैव नास्ति धन्यतरो मया  ॥  १।४७।२२  ॥   

इत्यार्षे श्रीरामायणे वाल्मीकीये आदिकाव्ये बालकाण्डे सप्तचत्वारिंशः
सर्गः  ॥  ४७  ॥   

धन्य इति । विषयं स्थानं दर्शनं च प्राप्त इत्यनुषङ्गः । मया सदृश इति शेषः
 ॥  १।४७।२२  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने सप्तचत्वारिंशः सर्गः  ॥  ४७  ॥   

  


