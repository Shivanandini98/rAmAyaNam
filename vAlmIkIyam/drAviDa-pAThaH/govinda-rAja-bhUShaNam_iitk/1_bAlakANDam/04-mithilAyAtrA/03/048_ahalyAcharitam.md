+++
title = "०४८ अहल्याचरितम्"
title_english = "048 The legend of ahalya"

+++


पृष्ट्वा तु कुशलं तत्र परस्परसमागमे ।  

कथान्ते सुमतिर्वाक्यं व्याजहार महामुनिम्  ॥  १।४८।१  ॥   

अथ रामस्य परमपावनत्वं दर्शयत्यष्टचत्वारिंशे--पृष्ट्वा त्वित्यादि ।
परस्परेत्यविभक्तिकनिर्देशः । परस्परं कुशलं पृष्ट्वा कथान्ते तदुत्तरान्ते
इति योजना  ॥  १।४८।१  ॥   

  

इमौ कुमारौ भद्रं ते देवतुल्यपराक्रमौ ।  

गजसिंहगती वीरौ शार्दूलवृषभोपमौ  ॥  १।४८।२  ॥   

पद्मपत्रविशालाक्षौ ख्ाड्गतूणीधनुर्द्धरौ ।  

अश्विनाविव रूपेण समुपस्थितयौवनौ  ॥  १।४८।३  ॥   

यदृच्छयैव गां प्राप्तौ देवलोकादिवामरौ ।  

कथं पद्भ्यामिह प्राप्तौ किमर्थं कस्य वा मुने  ॥  १।४८।४  ॥   

भूषयन्ताविमं देशं चन्द्रसूर्याविवाम्बरम् ।  

परस्परस्य सदृशौ प्रमाणेङ्गितचेष्टितैः  ॥  १।४८।५  ॥   

किमर्थं च नरश्रेष्ठौ सम्प्राप्तौ दुर्गमे पथि ।  

वरायुधधरौ वीरौ श्रोतुमिच्छामि तत्त्वतः  ॥  १।४८।६  ॥   

इमावित्यादिपञ्चश्लोकी । इमौ कुमारौ को ऽयं कुमारभाव इति विस्मयते ।
दृष्टिदोषो माभूदित्याह--भद्रं त इति । देवतुल्यपराक्रमौ
संस्थानविशेषदर्शनेन नूनमेतौ विष्णुतुत्यपराक्रमाविति मन्यामहे । गजसिंहगती
वीरौ शार्दूलवृषभोपमौ । चतुर्गतित्वमुच्यते, गाम्भीर्यगमने गजतुल्यौ,
पराभिभवनार्हगमने सिंहतुल्यौ, भयङ्करगमने शार्दूलतुल्यौ, सगर्वगमने
वृषभसदृशावित्यर्थः । विशेषेण रावयतः शत्रूनिति वीरौ, अनुभवितृ़णां
विरोधिनिवर्तकावित्यर्थः । पद्मपत्रविशालाक्षौ द्रष्टृ़णामाकर्षकावयवविशेषौ
। नयनसौन्दर्यं हि लावण्यपरमकाष्ठा । खड्गतूणीधनुर्धराविति आभरणकोटौ
आयुधकोटौ च एषामन्तर्भावः । अश्विनाविव रूपेण--रूपवत्सु अश्विनौ प्रसिद्धौ
। रूपेणासाधारणधर्मेण ताविवस्थितौ । समुपस्थितयौवनौ रूपानुरूपं
प्रादुर्भवद्यौवनौ । यदृच्छयैव भाग्यवशादेव । देवलोकाद् गां भुवं प्राप्तौ
अमरौ कौचिद्देवविशेषाविव स्थितौ, तेजसा देवकुमारतुल्यावित्यर्थः ।
एतत्तेजोविशेषविलोकनेनैतौ मर्त्यावपि अमर्त्याविति प्रतिभातीति भावः । कथं
पद्भ्याम् इह प्राप्तौ अतीव कोमलाभ्यां पद्भ्यामिह दुर्गमे पथि कथं
प्राप्तावित्युदरं परिस्पृशति । किमर्थम्
एतद्रूपदर्शनेनैवावाप्तसमस्तकामाविति निश्चिनुमः, कस्य वा पुत्रावित्यर्थः
। यद्वा कस्य पुरुषस्य कतमप्रयोजनाय इह प्राप्तावित्यर्थः । मुने सर्वज्ञो
भवान् इममर्थं जानात्येवेत्यर्थः । चन्द्रसूर्यावम्बरमिव इमं देशं भूषयन्तौ
शैत्यप्रतापाभ्यामुभावपि चन्द्रसूर्यतुल्यौ । अयं लोको विष्णुपदमासीदिति
भावः । भूषयन्तौ निजतेजसेति भावः । प्रमाणं शरीरौन्नत्यादि, इङ्गितं
अन्तर्गतभावसूचकस्मितादि, चेष्टितं गमनभाषणविलोकनादि एतैः परस्परसदृशौ
तुल्यपुरुषान्तराभावात् । नरश्रेष्ठावपि दुर्गमे पथि किमर्थं सम्प्राप्तौ ।
पूर्वं पद्भ्यां कथं प्राप्तावित्युक्तम्, सम्प्रति दुर्गमं वनं किमर्थं
प्राप्तावित्युच्यते । वरायुधधरौ आयुधश्रेष्ठधनुरादिधरौ, पूर्वमाभरणान्वयेन
खड्गादिकमुक्तम् । इदानीं तान्येवायुधतयोच्यन्ते । यद्वा पूर्वोक्तानां
वरायुधत्वमुच्यते । वीरौ वीर्ययुक्तौ । पूर्वं वीरशब्दो ऽन्यथा व्याख्यातः
। श्रोतुमिछामि तत्त्वतः, यद्यपि राजपुत्रौ कस्यचिद्विघ्नस्य शान्तये
आगताविति सामान्यतो जानामि तथापि विशेषतो ज्ञातुमिच्छामीत्यर्थः  ॥  १।४८।२६
 ॥   

  

तस्य तद्वचनं श्रुत्वा यथावृत्तं न्यवेदयत् ।  

सिद्धाश्रमनिवासं च राक्षसानां वधं तथा  ॥  १।४८।७  ॥   

तस्येति । स्वस्य सिद्धाश्रमनिवासं तत्र स्वयज्ञविघ्नकरराक्षसानामेताभ्यां
वधम्, चकारादिमौ दशरथकुमारौ हरधनुर्दर्शनाय मिथिलां गच्छत
इत्येतत्समुच्चीयते । एतत्सर्वं यथावृत्तमब्रवीदिति योजना  ॥  १।४८।७  ॥   

  

विश्वामित्रवचः श्रुत्वा राजा परमहर्षितः ।  

अतिथी परमौ प्राप्तौ पुत्रौ दशरथस्य तौ ।  

पूजयामास विधिवत् सत्कारार्हौ महाबलौ  ॥  १।४८।८  ॥   

विश्वामित्रेति सार्द्धश्लोकः  ॥  १।४८।८  ॥   

  

ततः परमसत्कारं सुमतेः प्राप्य राघवौ ।  

उष्य तत्र निशामेकां जग्मतुर्मिथिलां ततः  ॥  १।४८।९  ॥   

तत इति । उष्य उषित्वा । ततः प्रातःकाले । मिथिलां प्रति इति शेषः  ॥ 
१।४८।९  ॥   

  

तान् दृष्ट्वा मुनयः सर्वे जनकस्य पुरीं शुभाम् ।  

साधु साध्विति शंसन्तो मिथिलां समपूजयन्  ॥  १।४८।१०  ॥   

तानिति । तान् मिथिलां प्रति प्रस्थितान् रामादीन् । पूजाप्रकारः साधु
साध्विति  ॥  १।४८।१०  ॥   

  

मिथिलोपवने तत्र आश्रमं दृश्य राघवः ।  

पुराणं निर्जनं रम्यं पप्रच्छ मुनिपुङ्गवम्  ॥  १।४८।११  ॥   

मिथिलेति । मिथिलाया उप समीपे वर्तमानं वनं मिथिलोपवनं तस्मिन् ।
शून्यम्(?) उटजसंस्थानरहितम् । दृश्य दृष्ट्वा  ॥  १।४८।११  ॥   

  

श्रीमदाश्रमसङ्काशं किं न्विदं मुनिवर्ज्जितम् ।  

श्रोतुमिच्छामि भगवन् कस्यायं पूर्व आश्रमः  ॥  १।४८।१२  ॥   

श्रीमदिति । आश्रमसङ्काशम् आश्रमवद्भासमानम् । किन्विदमित्यस्य विवरणं
कस्यायमिति  ॥  १।४८।१२  ॥   

  

तच्छ्रुत्वा राघवेणोक्तं वाक्यं वाक्यविशारदः ।  

प्रत्युवाच महातेजा विश्वामित्रो महामुनिः  ॥  १।४८।१३  ॥   

तदिति  ॥  १।४८।१३  ॥   

  

हन्त ते कथयिष्यामि शृणु तत्त्वेन राघव ।  

यस्यैतदाश्रमपदं शप्तं कोपान्महात्मना  ॥  १।४८।१४  ॥   

हन्तेति । अहल्यानुग्रहहेतुकालस्मृतिजसन्तोषे हन्तेति । महात्मना
कोपाच्छप्तं प्राप्तशापम् । इदमाश्रमपदं यस्य भवति तं कथयिष्यामि तत्त्वेन
शृणु  ॥  १।४८।१४  ॥   

  

गौतमस्य नरश्रेष्ठ पूर्वमासीन्महात्मनः ।  

आश्रमो दिव्यसङ्काशः सुरैरपि सुपूजितः  ॥  १।४८।१५  ॥   

गौतमस्येति । दिव्यसङ्काशः दिव्यत्वेन भासमानः  ॥  १।४८।१५  ॥   

  

स चेह तप आतिष्ठदहल्यासहितः पूरा ।  

वर्षपूगाननेकांश्च राजपुत्र महायशः  ॥  १।४८।१६  ॥   

स चेति । वर्षपूगान् वर्षसमूहान्  ॥  १।४८।१६  ॥   

  

तस्यान्तरं विदित्वा तु सहस्राक्षः शचीपतिः ।  

मुनिवेषधरो ऽहल्यामिदं वचनमब्रवीत्  ॥  १।४८।१७  ॥   

तस्येति । अन्तरं मुनिरहितकालम् । मुनिवेषधरः गौतमवेषधरः  ॥  १।४८।१७  ॥   

  

ऋतुकालं प्रतीक्षन्ते नार्थिनः सुसमाहिते ।  

सङ्गमं त्वहमिच्छामि त्वया सह सुमध्यमे  ॥  १।४८।१८  ॥   

ऋत्विति । ऋतुकालं "षोडशर्तुर्निशास्त्रीणाम्" इत्युक्तकालम् । अर्थिनः
कामाद्भोगार्थिनः । अनृतुकालत्वान्नायमवसर इत्यहल्यया
प्रतिषिद्धमित्यवगम्यते । सुसमाहिते सम्यक् ब्रह्मणा निर्मिते
अतिसुन्दरीत्यर्थः  ॥  १।४८।१८  ॥   

  

मुनिवेषं सहस्राक्षं विज्ञाय रघुनन्दन ।  

मतिं चकार दुर्मेधा देवराजकुतूहलात्  ॥  १।४८।१९  ॥   

मुनीति । सहस्राक्षं विज्ञाय कदाचिदपि मुनिनैवमर्थनाभावादन्यस्यात्र
प्रवेष्टुमशक्तेरिन्द्रस्यैवात्मनि बहुकालमभिलाषश्रवणाच्चेति भावः  ॥ 
१।४८।१९  ॥   

  

अथाब्रवीत्सुरश्रेष्ठं कृतार्थेनान्तरात्मना ।  

कृतार्थास्मि सुरश्रेष्ठ गच्छ शीघ्रमितः प्रभो  ॥  १।४८।२०  ॥   

अथेति । कृतार्थेन सन्तुष्टेनेत्यर्थः । अन्तरात्मना मनसा उपलक्षिता  ॥ 
१।४८।२०  ॥   

  

आत्मानं मां च देवेश सर्वदा रक्ष मानद ।  

इन्द्रस्तु प्रहसन् वाक्यमहल्यामिदमब्रवीत्  ॥  १।४८।२१  ॥   

आत्मानमिति । रक्ष अप्रकाशगमनादिति भावः  ॥  १।४८।२१  ॥   

  

सुश्रोणि परितुष्टो ऽस्मि गमिष्यामि यथागतम्  ॥  १।४८।२२  ॥   

सुश्रोणीत्यर्द्धम्  ॥  १।४८।२२  ॥   

  

एवं सङ्गम्य तु तया निश्चक्रामोटजात्ततः ।  

स सम्भ्रमात्त्वरन् राम शङ्कितो गौतमं प्रति  ॥  १।४८।२३  ॥   

एवमिति । सः इन्द्रः सम्भ्रमात् भयात् "सम्भ्रमो ह्यादरे भये" इति निघण्टुः
। शङ्कितः शङ्कावान्  ॥  १।४८।२३  ॥   

  

गौतमं स ददर्शाथ प्रविशन्तं महामुनिम् ।  

देवदानवदुर्द्धर्षं तपोबलसमन्वितम्  ॥  १।४८।२४  ॥   

तीर्थोदकपरिक्लिन्नं दीप्यमानमिवानलम् ।  

गृहीतसमिधं तत्र सकुशं मुनिपुङ्गवम्  ॥  १।४८।२५  ॥   

गौतममिति श्लोकद्वयम् । अथ उटजान्निष्क्रमणकाल एव । परिक्लिन्नं
स्नात्वागतमित्यर्थः । तत्र आश्रमे  ॥  १।४८।२४,२५  ॥   

  

दृष्ट्वा सुरपतिस्त्रस्तो विवर्णवदनो ऽभवत्  ॥  १।४८।२६  ॥   

दृष्ट्वेत्यर्द्धम् । विवर्णवदनः शुष्कमुखः  ॥  १।४८।२६  ॥   

  

अथ दृष्ट्वा सहस्राक्षं मुनिवेषधरं मुनिः ।  

दुर्वृत्तं वृत्तसम्पन्नो रोषाद्वचनमब्रवीत्  ॥  १।४८।२७  ॥   

अथेति । मुनिवेषधरं स्ववेषधरम्  ॥  १।४८।२७  ॥   

  

मम रूपं समास्थाय कृतवानसि दुर्मते ।  

अकर्तव्यमिदं तस्माद्विफलस्त्वं भविष्यसि  ॥  १।४८।२८  ॥   

ममेति । स्वभार्यासङ्गमस्य दुःशीलत्वेनावाच्यत्वादिदमित्याहविफलः विगतवृषणः
। "लाभनिष्पत्तिभोगेषु बीजे फाले धने फलम्" इति निघण्टुः  ॥  १।४८।२८  ॥   

  

गौतमेनैवमुक्तस्य सरोषेण महात्मना ।  

पेततुर्वृषणौ भूमौ सहस्राक्षस्य तत्क्षणात्  ॥  १।४८।२९  ॥   

गौतमेनेति  ॥  १।४८।२९  ॥   

  

तथा शप्त्वा स वै शक्रमहल्यामपि शप्तवान् ।  

इह वर्षसहस्राणि बहूनि त्वं निवत्स्यसि  ॥  १।४८।३०  ॥   

तथेति  ॥  १।४८।३०  ॥   

  

वायुभक्षा निराहारा तप्यन्ती भस्मशायिनी ।  

अदृश्या सर्वभूतानामाश्रमे ऽस्मिन्निवत्स्यसि  ॥  १।४८।३१  ॥   

कथं निवासमात्रस्य शापत्वमिति तद्विवृणोति--वायुभक्षेति । निराहारा
अन्नपानादिरहिता । तप्यन्ती तप्यमाना । भस्मशायिनी भस्मशयना । अत्र
बुद्धिपूर्वकव्यभिचारस्य विधीयमानं प्रायश्चितं शापापदेशेनोच्यते । एवं
व्यक्ततया वाल्मीकिवचने स्थिते शैली भवेति शापो रामपादस्पर्शात्
शिलात्वमुक्तिरिति पुराणकथा कल्पान्तरवृत्तमनुसृत्येतिबोध्यम्  ॥  १।४८।३१
 ॥   

  

यदा चैतद्वनं घोरं रामो दशरथात्मजः ।  

आगमिष्यति दुर्द्धर्षस्तदा पूता भविष्यसि  ॥  १।४८।३२  ॥   

यदेति । पूता भविष्यसि, तत्पादपरागस्पर्शादिति भावः । एतेन
बहुवर्षप्रायश्चित्तकरणमपि भगवत्पादरेणुस्पर्शस्य कलां नार्हतीत्युक्तम्  ॥ 
१।४८।३२  ॥   

  

तस्यातिथ्येन दुर्वृत्ते लोभमोहविवर्जिता ।  

मत्सकाशे मुदा युक्ता स्वं वपुर्धारयिष्यसि  ॥  १।४८।३३  ॥   

पूतत्वे ऽपि पूर्वरूपप्राप्तिस्तत्पादपूजां विना न सम्भवतीत्याह--तस्येति ।
मत्सकाशे मत्समीपे, स्थितेति शेषः । स्वं वपुः दृश्यं वपुः । केचिदिदं
श्लोकद्वयं प्रक्षिप्तमित्याहुः । तन्न, ऽस्मरन्ती गौतमवचःऽ
इत्याद्युत्तरसर्गवचनविरोधात्  ॥  १।४८।३३  ॥   

  

एवमुक्त्वा महातेजा गौतमो दुष्टचारिणीम् ।  

इममाश्रममुत्सृज्य सिद्धचारणसेविते ।  

हिमवच्छिखरे रम्ये तपस्तेपे महातपाः  ॥  १।४८।३४  ॥   

इत्यार्षे श्रीरामायणे वाल्मीकीये आदिकाव्ये बालकाण्डे अष्टचत्वारिंशः
सर्गः  ॥  ४८  ॥   

एवमिति सार्द्धश्लोकः । तपस्तेपे तच्छापकृतपापप्रायश्चित्तार्थम्  ॥ 
१।४८।३४  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने ऽष्टचत्वारिंशः सर्गः  ॥  ४८  ॥   

  


