+++
title = "०३२ कैशिकवंशकथा"
title_english = "032 Story of vishvAmitra"

+++


ब्रह्मयोनिर्महानासीत् कुशो नाम महातपाः ।  

अक्लिष्टव्रतधर्मज्ञः सज्जनप्रतिपूजकः  ॥  १।३२।१  ॥   

एवं शोणकूलदेशवैभवे पृष्टे अयं मद्वंश्यानां देश इति विवक्षन् स्वान्वयं
प्रदर्शयति द्वात्रिंशे ब्रह्मयोनिरित्यादि । ब्रह्मा योनिः कारणं यस्य सः
ब्रह्मयोनिः अयोनिजो ब्रह्मपुत्रः । महान्  

ज्ञानशौर्यादिभिरितरब्रह्मपुत्रविलक्षणः । कौ भूमौ शेत इति कुशः ।
नारदादिवत् ब्रह्मलोके ऽनवस्थाय प्रजापालने दत्तादरतया भूमाववस्थानात् कुश
इत्यस्य नाम, अत एव क्षत्रियव्यापारात् क्षत्रियो ऽयम् । अक्लिष्टं
निर्बाधं व्रतं यस्य सो ऽक्लिष्टव्रतः अक्लिष्टव्रतश्चासौ धर्मज्ञश्चेति
कर्मधारयः  ॥  १।३२।१  ॥   

  

स महात्मा कुलीनायां युक्तायां सुगुणोल्बणान् ।  

वैदर्भ्यां जनयामास सदृशांश्चतुरः सुतान् ।  

कुशाम्बं कुशनाभं च आधूर्तरजसं वसुम्  ॥  १।३२।२  ॥   

स इति सार्द्धश्लोकः । युक्तायाम् अनुरूपायाम्  ॥  १।३२।२  ॥   

  

दीप्तियुक्तान् महोत्साहान् क्षत्रधर्मचिकीर्षया ।  

तानुवाच कुशः पुत्रान् धर्मिष्ठान् सत्यवादिनः  ॥  १।३२।३  ॥   

दीप्तीति सार्द्धश्लोकः । क्षत्रधर्मः प्रजापालनम् । पुष्कलं समग्रम्  ॥ 
१।३२।३  ॥   

  

क्रियतां पालनं पुत्रा धर्मं प्राप्स्यथ पुष्कलम् ।  

ऋषेस्तु वचनं श्रुत्वा चत्वारो लोकसम्मताः ।  

निवेशं चक्रिरे सर्वे पुराणां नृवरास्तदा  ॥  १।३२।४  ॥   

ऋषेः कुशस्य निवेशं सन्निवेशम्  ॥  १।३२।४  ॥   

  

कुशाम्बस्तु महातेजाः कौशाम्बीमकरोत्पुरीम् ।  

कुशनाभस्तु धर्मात्मा पुरं चक्रे महोदयम्  ॥  १।३२।५  ॥   

आधूर्तरजसो राम धर्मारण्यं महीपतिः ।  

चक्रे पुरवरं राजा वसुश्चक्रे गिरिव्रजम्  ॥  १।३२।६  ॥   

कुशाम्ब इत्यादिश्लोकद्वयम्  ॥  १।३२।५,६  ॥   

  

एषा वसुमती राम वसोस्तस्य महात्मनः ।  

एते शैलवराः पञ्च प्रकाशन्ते समन्ततः  ॥  १।३२।७  ॥   

एषेति । एषा शोणकूलस्था । शैलवराः गिरिव्रजसञ्ज्ञामूलाः  ॥  १।३२।७  ॥   

  

सुमागधी नदी रम्या मगधान् विश्रुता ययौ ।  

पञ्चानां शैलमुख्यानां मध्ये मालेव शोभते  ॥  १।३२।८  ॥   

सुमागधीति । मगधदेशादागता मागधीति शोण एवोच्यते । आययावितिच्छेदः  ॥  १।३२।८
 ॥   

  

सैषा हि मागधी राम वसोस्तस्य महात्मनः ।  

पूर्वाभिचरिता राम सुक्षेत्रा सस्यमालिनी  ॥  १।३२।९  ॥   

सैषेति । पूर्वाभिचरिता पूर्वदेशात् प्रत्यङ्मुखवाहिनी । सुक्षेत्रा
उभयपार्श्वत इति शेषः  ॥  १।३२।९  ॥   

  

कुशनाभस्तु राजर्षिः कन्याशतमनुत्तमम् ।  

जनयामास धर्मात्मा घृताच्यां रघुनन्दन  ॥  १।३२।१०  ॥   

कुशनाभ इत्यादि । घृतवत्पुरुषं दृष्ट्वा द्रवती सत्यञ्चतीति घृताची ।
कुशनाभभार्या घृतवत्पुरुषं कृत्वाञ्चतीति वा । अप्सरसः  ॥  १।३२।१०  ॥   

  

तास्तु यौवनशालिन्यो रूपवत्यः स्वलङ्कृताः ।  

उद्यानभूमिमागम्य प्रावृषीव शतह्रदाः  ॥  १।३२।११  ॥   

गायन्त्यो नृत्यमानाश्च वादयन्त्यश्च सर्वशः ।  

आमोदं परमं जग्मुर्वराभरणभूषिताः  ॥  १।३२।१२  ॥   

तास्त्विति श्लोकद्वयम् । उद्यानभूमिमागम्य शतह्रदा इव स्थिताः । शतह्रदाः
विद्युतः । नृत्यमानाः नृत्यन्त्यः वादयन्त्यः, वीणा इति शेषः । आमोदं
सन्तोषम् । स्वलङ्कृताः, कुसुमचन्दनतिलकादिभिः  ॥  १।३२।११,१२  ॥   

  

अथ ताश्चारुसर्वाङ्ग्यो रूपेणाप्रतिमा भुवि ।  

उद्यानभूमिमागम्य तारा इव घनान्तरे  ॥  १।३२।१३  ॥   

अथेति । तारा इव बभुरिति शेषः  ॥  १।३२।१३  ॥   

  

ताः सर्वगुणसम्पन्ना रूपयौवनसंयुताः ।  

दृष्ट्वा सर्वात्मको वायुरिदं वचनमब्रवीत्  ॥  १।३२।१४  ॥   

ता इति । सर्वगुणसम्पन्नाः सर्वालङ्कारसम्पन्नाः । सर्वत्र आत्मा स्वरूपं
यस्य सः सर्वात्मकः, सर्वत्र सञ्चारीत्यर्थः  ॥  १।३२।१४  ॥   

  

अहं वः कामये सर्वा भार्या मम भविष्यथ ।  

मानुषस्त्यज्यतां भावो दीर्घमायुरवाप्स्यथ  ॥  १।३२।१५  ॥   

अहमिति । वः भवतीः । मानुषे भवो मानुषः । भावः अनुरागः । त्यज्यतां तथा सति
दीर्घमायुरवाप्स्यथ  ॥  १।३२।१५  ॥   

  

चलं हि यौवनं नित्यं मानुषेषु विशेषतः ।  

अक्षयं यौवनं प्राप्ता अमर्यश्च भविष्यथ  ॥  १।३२।१६  ॥   

चलमिति । नित्यं सर्वदा अक्षयमिति मद्भार्यात्व इति शेषः  ॥  १।३२।१६  ॥   

  

तस्य तद्वचनं श्रुत्वा वायोरक्लिष्टकर्मणः ।  

अपहास्य ततो वाक्यं कन्याशतमथाब्रवीत्  ॥  १।३२।१७  ॥   

तस्येति । अक्लिष्टकर्मणः अप्रतिहतकर्मणः । ततः तद्वाक्यश्रवणेन । अपहास्य
अथाब्रवीत्  ॥  १।३२।१७  ॥   

  

अन्तश्चरसि भूतानां सर्वेषां त्वं सुरोत्तम ।  

प्रभावज्ञाः स्म ते सर्वाः किमस्मानवमन्यसे  ॥  १।३२।१८  ॥   

अन्तरिति । अन्तश्चरसि प्राणरूपेण । भूतानां प्राणिनां प्रभावज्ञाः
एवंविधप्रभावज्ञाः । अस्मान् ज्ञातभवत्प्रभावान्  ॥  १।३२।१८  ॥   

  

कुशनाभसुताः सर्वाः समर्थास्त्वां सुरोत्तम ।  

स्थानाच्च्यावयितुं देवं रक्षामस्तु तपो वयम्  ॥  १।३२।१९  ॥   

कुशेति । स्थानात् अधिकारात् । देवं भवन्तम्  ॥  १।३२।१९  ॥   

  

माभूत्स कालो दुर्मेधः पितरं सत्यवादिनम् ।  

नावमन्यस्व धर्मेण स्वयं वरमुपास्महे  ॥  १।३२।२०  ॥   

माभूदिति । सः नः पिता ते कालः मृत्युः माभूत् । हे दुर्मेधः दुर्बुद्धे
पितरं नावमन्यस्व । धर्मेण पितृप्रदानरूपेण । वरं स्वयमुपास्महे
प्रतीक्षामहे, पिता स्वयं यस्मै दास्यति तं प्रतीक्षामह इत्यर्थः  ॥ 
१।३२।२०  ॥   

  

पिता हि प्रभुरस्माकं दैवतं परमं हि नः ।  

यस्य नो दास्यति पिता स नो भर्ता भविष्यति  ॥  १।३२।२१  ॥   

उक्तं विवृणोति पितेति  ॥  १।३२।२१  ॥   

  

तासां तद्वचनं श्रुत्वा वायुः परमकोपनः ।  

प्रविश्य सर्वगात्राणि बभञ्ज भगवान् प्रभुः  ॥  १।३२।२२  ॥   

तासामिति । बभञ्ज कुब्जीचकार  ॥  १।३२।२२  ॥   

  

ताः कन्याः वायुना भग्ना विविशुर्नृपतेर्गृहम् ।  

प्रापतन् भुवि सम्भ्रान्ताः सलज्जाः साश्रुलोचनाः  ॥  १।३२।२३  ॥   

ता इति । सलज्जाः शरीरवैरूप्यादिति भावः  ॥  १।३२।२३  ॥   

  

स च ता दयिता दीनाः कन्याः परमशोभनाः ।  

दृष्ट्वा भग्नास्तदा राजा सम्भ्रान्त इदमब्रवीत्  ॥  १।३२।२४  ॥   

स चेति । सम्भ्रान्तः पर्याकुलचित्तः  ॥  १।३२।२४  ॥   

  

किमिदं कथ्यतां पुत्र्यः को धर्ममवमन्यते ।  

कुब्जाः केन कृताः सर्वा वेष्टन्त्यो नाभिभाषथ  ॥  १।३२।२५  ॥   

किमिति । को धर्ममवमन्यते, बलात्कारं करोतीत्यर्थः । कुब्जाः वक्रशरीराः  ॥ 
१।३२।२५  ॥   

  

एवं राजा विनिश्वस्य समाधिं सन्दधे ततः  ॥  १।३२।२६  ॥   

इत्यार्षे श्रीरामायणे वाल्मीकीये आदिकाव्ये बालकाण्डे द्वात्रिंशः सर्गः
 ॥  ३२  ॥   

एवमिति । पृष्ट्वेति शेषः । विनिश्वस्य व्यथित्वा । समाधिं किंवक्ष्यन्तीति
तद्वचनश्रवणावधानम्  ॥   

१।३२।२६  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने द्वात्रिंशः सर्गः  ॥  ३२  ॥   

  


