+++
title = "०३१ मिथिला-प्रस्थानम्"
title_english = "031 rAma travel to mithila city"

+++


अथ तां रजनीं तत्र कृतार्थौ रामलक्ष्मणौ ।  

ऊषतुर्मुदितौ वीरौ प्रहृष्टेनान्तरात्मना  ॥  १।३१।१  ॥   

एवं कृतार्थो विश्वामित्रो जनकसुतात्वेनावतीर्णया श्रिया रामं योजयितुं
व्याजेन मिथिलाप्रस्थानं प्रस्तौत्येकत्रिंशे अथेत्यादि । कृतार्थौ
कृतविश्वामित्रप्रयोजनौ । प्रहृष्टेन सन्तुष्टेन अन्तरात्मना अन्तःकरणेन
उपलक्षितौ  ॥  १।३१।१  ॥   

  

प्रभातायां तु शर्वर्यां कृतपौर्वाह्णिकक्रियौ ।  

विश्वामित्रं मुनींश्चान्यान् सहितावभिजग्मतुः  ॥  १।३१।२  ॥   

प्रभातायामिति । सहितौ अविनाभूतौ  ॥  १।३१।२  ॥   

  

अभिवाद्य मुनिश्रेष्ठं ज्वलन्तमिव पावकम् ।  

ऊचतुर्मधुरोदारं वाक्यं मधुरभाषिणौ  ॥  १।३१।३  ॥   

अभिवाद्येति । मधुरोदारोक्तौ हेतुः मधुरभाषिणाविति  ॥  १।३१।३  ॥   

  

इमौ स्म मुनिशार्दूल किङ्करौ समुपस्थितौ ।  

आज्ञापय यथेष्टं वै शासनं करवाव किम्  ॥  १।३१।४  ॥   

इमाविति । स्मेति भूतार्थसूचकमव्ययम् । इमौ स्म आज्ञापितं
सर्वमनुष्ठितवन्तावित्यर्थः । मुनिशार्दूल ब्रह्मध्यायिषु श्रेष्ठ अनेन
निरवधिकभक्तिमत्त्वं सूचितम् । किङ्करौ "भक्तिक्रीतो जनार्दनः"  

इत्युक्तरीत्या त्वया क्रीतौ । समुपस्थितौ भक्तं त्वां विना क्षणमपि
स्थातुमक्षमौ, "शरतल्पगतो भीष्मः शाम्यन्निव हुताशनः । मां ध्याति
पुरुषव्याघ्रस्ततो मे तदग्तं मनः  ॥ " इतिवत्। आज्ञापय यथेष्टं क्षामकाले
अल्पद्रव्याय क्रीतो राजपुत्रः पुनर्निवर्तयितुं नार्हः किल। शासनं करवाव
किम्, कर्तव्ये न सङ्कोचः कार्य इत्यर्थः। अनेन स्वभक्ताय स्वान्यं न ददाति
आहूय न ददाति स्वयं गत्वैव ददाति स्वात्मानमिष्टविनियोगार्हं
करोतीत्युक्तम्  ॥  १।३१।४  ॥   

  

एवमुक्तास्ततस्ताभ्यां सर्व एव महर्षयः ।  

विश्वामित्रं पुरस्कृत्य रामं वचनमब्रुवन्  ॥  १।३१।५  ॥   

एवमिति । अत्र विश्वामित्रेण प्रतिवक्तव्ये ऋषिभिर्नियोजनं
रामभक्त्यतिरेकेण । पुरस्कृत्य तदनुज्ञां लब्ध्वेत्यर्थः । यद्वा
विश्वामित्रप्रमुखा मुनय इत्यर्थः  ॥  १।३१।५  ॥   

  

मैथिलस्य नरश्रेष्ठ जनकस्य भविष्यति ।  

यज्ञः परमधर्मिष्ठस्तस्य यास्यामहे वयम्  ॥  १।३१।६  ॥   

मैथिलस्येति । मिथिलाया ईश्वरो मैथिलः "तस्येदम्" इत्यण् । परमधर्मिष्ठः
अतिशयेन धर्मवान्, भगवत्कैङ्कर्यरूपत्वेन काम्यनित्याभ्यामुत्कृष्ट
इत्यर्थः । तस्य तस्यकृते  ॥  १।३१।६  ॥   

  

त्वं चैव नरशार्दूल सहास्माभिर्गमिष्यसि ।  

अद्भुतं धनुरत्नं च तत्र तद्द्रष्टुमर्हसि  ॥  १।३१।७  ॥   

त्वमिति । गमिष्यसि, यदीति शेषः । धनुरत्नं धनुःश्रेष्ठम् । दीर्घाभाव
आर्षः । चकाराद्यज्ञं चेत्यर्थः । तत् प्रसिद्धम्  ॥  १।३१।७  ॥   

  

तद्धि पूर्वं नरश्रेष्ठ दत्तं सदसि दैवतैः ।  

अप्रमेयबलं घोरं मखे परमभास्वरम्  ॥  १।३१।८  ॥   

तस्य धनूरत्नं कुतः समायातम् ? तत्राह तद्धीति । मखे सदसि
दैवतैर्दत्तमित्यन्वयः  ॥  १।३१।८  ॥   

  

नास्य देवा न गन्धर्वा नासुरा न च राक्षसाः ।  

कर्तुमारोपणं शक्ता न कथञ्चन मानुषाः  ॥  १।३१।९  ॥   

नास्येति । आरोपणं ज्यारोपणम्  ॥  १।३१।९  ॥   

  

धनुषस्तस्य वीर्यं तु जिज्ञासन्तो महीक्षितः ।  

न शेकुरारोपयितुं राजपुत्रा महाबलाः  ॥  १।३१।१०  ॥   

धनुष इति । जिज्ञासन्तः जिज्ञासमानाः  ॥  १।३१।१०  ॥   

  

तद्धनुर्नरशार्दूल मैथिलस्य महात्मनः ।  

तत्र द्रक्ष्यसि काकुत्स्थ यज्ञं चाद्भुतदर्शनम्  ॥  १।३१।११  ॥   

तदिति । यज्ञं द्रक्ष्यसि तत्र तद्धनुश्च द्रक्ष्यसीत्यन्वयः  ॥  १।३१।११
 ॥   

  

तद्धि यज्ञफलं तेन मैथिलेनोत्तमं धनुः ।  

याचितं नरशार्दूल सुनाभं सर्वदैवतैः  ॥  १।३१।१२  ॥   

मखे किमर्थं दत्तम् ? तत्राह तद्धीति । सुनाभं शोभनमुष्टिबन्धनस्थानम् ।
दैवतैः दैवतेभ्यः । याचितं दत्तं चेत्यर्थः  ॥  १।३१।१२  ॥   

  

आयागभूतं नृपतेस्तस्य वेश्मनि राघव ।  

अर्चितं विविधैर्गन्धैर्माल्यैश्चागरुगन्धिभिः  ॥  १।३१।१३  ॥   

आयागेति । आयागभूतं धनुरुत्सवे प्राधान्येनार्चितं धनुरायाग उच्यते । अत्र
विश्वामित्रेणैवानुक्तिः सर्वसम्मतत्वद्योतनाय  ॥  १।३१।१३  ॥   

  

एवमुक्त्वा मुनिवरः प्रस्थानमकरोत्तदा ।  

सर्षिसङ्घः सकाकुत्स्थ आमन्त्र्य वनदेवताः  ॥  १।३१।१४  ॥   

एवमिति । पूर्वं विश्वामित्रं पुरस्कृत्येत्युक्त्या प्राधान्यात्
विश्वामित्र उक्तवानित्यनूद्यते  ॥  १।३१।१४  ॥   

  

स्वस्ति वो ऽस्तु गमिष्यामि सिद्धः सिद्धाश्रमादहम् ।  

उत्तरे जाह्नवीतीरे हिमवन्तं शिलोच्चयम्  ॥  १।३१।१५  ॥   

स्वस्तीति । जाह्नवीतीरे स्थितं हिमवन्तं गमिष्यामीत्यन्वयः । शिलोच्चयं
पर्वतं सिद्धाश्रमाद्धिमवद्गमनं मिथिलामार्गेणेतिज्ञेयम्  ॥  १।३१।१५  ॥   

  

प्रदक्षिणं ततः कृत्वा सिद्धाश्रममनुत्तमम्  ॥   

उत्तरां दिशमुद्दिश्य प्रस्थातुमुपचक्रमे  ॥  १।३१।१६  ॥   

प्रदक्षिणमिति । ततः वनदेवतामन्त्रणानन्तरम्  ॥  १।३१।१६  ॥   

  

तं प्रयान्तं मुनिवरमन्वयादनुसारिणम् ।  

शकटीशतमात्रं च प्रायेण ब्रह्मवादिनाम्  ॥  १।३१।१७  ॥   

तमिति । अनुसारिणम् उत्तरदिगनुसारिणं तम् । प्रायेण बाहुल्येन ।
ब्रह्मवादिनां शकटीशतमात्रं शकट्यः शकटानि तेषां शतमात्रं शतप्रमाणम् ।
अन्वयात् अन्वगात् । यद्वा शतमात्रमन्वयात्, इतरत्सर्वं सिद्धाश्रम एव
स्थितमित्यर्थः । अत्र शकटीशब्देन शकट्यारोपिताग्निहोत्रसम्भारादिकमुच्यते
 ॥  १।३१।१७  ॥   

  

मृगपक्षिगणाश्चैव सिद्धाश्रमनिवासिनः ।  

अनुजग्मुर्महात्मानं विश्वामित्रं महामुनिम्  ॥  १।३१।१८  ॥   

मृगेति । तद्भक्त्येति भावः  ॥  १।३१।१८  ॥   

  

निवर्तयामास ततः पक्षिसङ्घान् मृगानपि  ॥  १।३१।१९  ॥   

निवर्तयामासेत्यर्द्धम् । अत्र पक्ष्यादिनिवर्तनेन मुनीनां गमनं द्योतितम्
 ॥  १।३१।१९  ॥   

  

ते गत्वा दूरमध्वानं लम्बमाने दिवाकरे ।  

वासं चक्रुर्मुनिवराः शोणाकूले समागताः  ॥  १।३१।२०  ॥   

त इति । शोणः पुन्नदः, स एव शोणेत्यपि व्यपदिश्यते  ॥  १।३१।२०  ॥   

  

ते ऽस्तङ्गते दिनकरे स्नात्वा हुतहुताशनाः ।  

विश्वामित्रं पुरस्कृत्य निषेदुरमितौजसः  ॥  १।३१।२१  ॥   

त इति । शोणे स्नात्वा दिनकरे ऽस्तङ्गते सति हुतहुताशना इत्यन्वयः  ॥ 
१।३१।२१  ॥   

  

रामो ऽपि सह सौमित्रिर्मुनींस्तानभिपूज्य च ।  

अग्रतो निषसादाथ विश्वामित्रस्य धीमतः  ॥  १।३१।२२  ॥   

राम इति । अभिपूज्य अभिवाद्य  ॥  १।३१।२२  ॥   

  

अथ रामो महातेजा विश्वामित्रं महामुनिम् ।  

पप्रच्छ नरशार्दूलः कौतूहलसमन्वितः  ॥  १।३१।२३  ॥   

अथेति । स्पष्टम्  ॥  १।३१।२३  ॥   

  

भगवन् कस्य देशो ऽयं समृद्धवनशोभितः ।  

श्रोतुमिच्छामि भद्रं ते वक्तुमर्हसि तत्त्वतः  ॥  १।३१।२४  ॥   

भगवन्निति । अयं शोणकूलस्थः  ॥  १।३१।२४  ॥   

  

चोदितो रामवाक्येन कथयामास सुव्रतः ।  

तस्य देशस्य निखिलमृषिमध्ये महातपाः  ॥  १।३१।२५  ॥   

इत्यार्षे श्रीरामायणे वाल्मीकीये आदिकाव्ये बालकाण्डे एकत्रिंशः सर्गः  ॥ 
३१  ॥   

चोदित इति । निखिलं वृत्तान्तमित्यर्थः  ॥  १।३१।२५  ॥   

इति श्रीगोविन्दराजविरचिते श्रीरामायणे मणिमञ्जीराख्याने बालकाण्डव्याख्यान
एकत्रिंशः सर्गः  ॥  ३१  ॥   

  


