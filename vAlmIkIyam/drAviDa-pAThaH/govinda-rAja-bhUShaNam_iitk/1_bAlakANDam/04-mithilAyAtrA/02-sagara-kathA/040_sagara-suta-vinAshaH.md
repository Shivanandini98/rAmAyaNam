+++
title = "०४० सगर-सुत-विनाशः"
title_english = "040 Sage kapila burns the sons of sagara"

+++


देवतानां वचः श्रुत्वा भगवान् वै पितामहः ।  

प्रत्युवाच सुसन्त्रस्तान् कृतान्तबलमोहितान्  ॥  १।४०।१  ॥   

देवतानामित्यादि । कृतः अन्तो जननाशो यैस्ते कृतान्ताः सगरपुत्राः  ॥ 
१।४०।१  ॥   

  

यस्येयं वसुधा कृत्स्ना वासुदेवस्य धीमतः ।  

कापिलं रूपमास्थाय धारयत्यनिशं धराम् ।  

तस्य कोपाग्निना दग्धा भविष्यन्ति नृपात्मजाः  ॥  १।४०।२  ॥   

यस्येति, सार्द्धश्लोकः । आस्थाय, य इति शेषः  ॥  १।४०।२  ॥   

  

पृथिव्याश्चापि निर्भेदो दृष्ट एव सनातनः ।  

सगरस्य च पुत्राणां विनाशो ऽदीर्घजीविनाम्  ॥  १।४०।३  ॥   

पृथिव्या इति । सनातनः प्रतिकल्पमवश्यम्भावी । दृष्टः निश्चितः । अतो न
तत्रापि शोकः कार्य इति भावः । अदीर्घजीविनामिति छेदः । विनाशः दृष्ट
इत्यनुषङ्गः  ॥  १।४०।३  ॥   

  

पितामहवचः श्रुत्वा त्रयस्त्रिंशदरिन्दम ।  

देवाः परमसंहृष्टाः पुनर्जग्मुर्यथागतम्  ॥  १।४०।४  ॥   

पितामहेति । त्रयस्त्रिंशद्देवाः अष्टौ वसव एकादश रुद्रा द्वादशादित्या
अश्विनौ च । इदमुपलक्षणं गन्धर्वादेर्गमनस्यापि  ॥  १।४०।४  ॥   

  

सगरस्य च पुत्राणां प्रादुरासीन्महात्मनाम् ।  

पृथिव्यां भिद्यमानायां निर्घातसमनिःस्वनः  ॥  १।४०।५  ॥   

सगरस्येति । निर्घातः उत्पातविशेषः  ॥  १।४०।५  ॥   

  

ततो भित्त्वा महीं सर्वे कृत्वा चापि प्रदक्षिणम् ।  

सहिताः सागराः सर्वे पितरं वाक्यमब्रुवन्  ॥  १।४०।६  ॥   

तत इति । सर्वे महीं प्रदक्षिणं कृत्वा पितरं गत्वा सर्वे पितरमब्रुवन्  ॥ 
१।४०।६  ॥   

  

परिक्रान्ता मही सर्वा सत्त्ववन्तश्च सूदिताः ।  

देवदानवरक्षांसि पिशाचोरगकिन्नराः  ॥  १।४०।७  ॥   

न च पश्यामहे ऽश्वं तमश्वहर्तारमेव च ।  

किं करिष्याम भद्रं ते बुद्धिरत्र विचार्यताम्  ॥  १।४०।८  ॥   

परिक्रान्तेति, श्लोकद्वयम् । सत्त्ववन्तो बलवन्तः । करिष्यामेति
विसर्गलोपश्छान्दसः  ॥  १।४०।७,८  ॥   

  

तेषां तद्वचनं श्रुत्वा पुत्राणां राजसत्तमः ।  

समन्युरब्रवीद्वाक्यं सगरो रघुनन्दन  ॥  १।४०।९  ॥   

तेषामिति । समन्युः अश्वालाभकृतक्रोधवान्  ॥  १।४०।९  ॥   

  

भूयः खनत भद्रं वो निर्भिद्य वसुधातलम् ।  

अश्वहर्तारमासाद्य कृतार्थाश्च निवर्तथ  ॥  १।४०।१०  ॥   

भूय इति । भूयो निर्भिद्य खनतेत्यन्वयः । निवर्तथ निवर्तध्वम्  ॥  १।४०।१०
 ॥   

  

पितुर्वचनमासाद्य सगरस्य महात्मनः ।  

षष्टिः पुत्रसहस्राणि रसातलमभिद्रवन्  ॥  १।४०।११  ॥   

पितुरिति । अभिद्रवन् अभ्यद्रवन्  ॥  १।४०।११  ॥   

  

खन्यमाने ततस्तस्मिन् ददृशुः पर्वतोपमम् ।  

दिशागजं विरूपाक्षं धारयन्तं महीतलम्  ॥  १।४०।१२  ॥   

खन्यमान इति । दिशागजं "वष्टि भागुरिः--" इत्याप् । विरूपाक्षं
विरूपाक्षाख्यम्  ॥  १।४०।१२  ॥   

  

सपर्वतवनां कृत्स्नां पृथिवीं रघुनन्दन ।  

शिरसा धारयामास विरूपाक्षो महागजः  ॥  १।४०।१३  ॥   

उक्तं विवृणेति--सेति  ॥  १।४०।१३  ॥   

  

यदा पर्वणि काकुत्स्थ विश्रमार्थं महागजः ।  

खेदाच्चालयते शीर्षं भूमिकम्पस्तदा भवेत्  ॥  १।४०।१४  ॥   

यदेति । पर्वणि काले । खेदाद्धेतोः । विश्रमार्थं श्रमशान्त्यर्थम् ।
चालयते चालयति  ॥  १।४०।१४  ॥   

  

तं ते प्रदक्षिणं कृत्वा दिशापालं महागजम् ।  

मानयन्तो हि ते राम जग्मुर्भित्त्वा रसातलम्  ॥  १।४०।१५  ॥   

तमिति । मानयन्तः पूजयन्तः  ॥  १।४०।१५  ॥   

  

ततः पूर्वां दिशं भित्त्वा दक्षिणां बिभिदुः पुनः ।  

दक्षिणस्यामपि दिशि ददृशुस्ते महागजम्  ॥  १।४०।१६  ॥   

तत इति । तत इत्यस्य विवरणं पूर्वां दिशं भित्त्वेति  ॥  १।४०।१६  ॥   

  

महापद्मं महात्मानं सुमहत्पर्वतोपमम् ।  

शिरसा धारयन्तं ते विस्मयं जग्मुरुत्तमम्  ॥  १।४०।१७  ॥   

महागजं विशेषयति--महेति । सुमहदित्यार्षम्  ॥  १।४०।१७  ॥   

  

ततः प्रदक्षिणं कृत्वा सगरस्य महात्मनः ।  

षष्टिः पुत्रसहस्राणि पश्चिमां बिभिदुर्दिशम्  ॥  १।४०।१८  ॥   

तत इति । दिक्शब्देन देश उच्यते  ॥  १।४०।१८  ॥   

  

पश्चिमायामपि दिशि महान्तमचलोपमम् ।  

दिशागजं सौमनसं ददृशुस्ते महाबलाः  ॥  १।४०।१९  ॥   

पश्चिमायामिति । सौमनसं सौमनसाख्यम्  ॥  १।४०।१९  ॥   

  

तं ते प्रदक्षिणं कृत्वा पृष्ट्वाचापि निरामयम् ।  

खनन्तः समुपक्रान्ता दिशं हैमवतीं ततः  ॥  १।४०।२०  ॥   

तमिति । निरामयं कुशलम् । समुपक्रान्ताः गताः । हैमवतीं हिमवत्सम्बन्धिनीम्
 ॥  १।४०।२०  ॥   

  

उत्तरस्यां रघुश्रेष्ठ ददृशुर्हिमपाण्डरम् ।  

भद्रं भद्रेण वपुषा धारयन्तं महीमिमाम्  ॥  १।४०।२१  ॥   

उत्तरस्यामिति । भद्रं भद्राख्यम् । भद्रेण शोभनेन  ॥  १।४०।२१  ॥   

  

समालभ्य ततः सर्वे कृत्वा चैनं प्रदक्षिणम् ।  

षष्टिः पुत्रसहस्राणि बिभिदुर्वसुधातलम्  ॥  १।४०।२२  ॥   

समालभ्येति । समालभ्य स्पृष्ट्वा । "आलम्भः स्पर्शहिंसयोः" इत्यमरः  ॥ 
१।४०।२२  ॥   

  

ततः प्रागुत्तरां गत्वा सागराः प्रथितां दिशम् ।  

रोषादभ्यखनन् सर्वे पृथिवीं सगरात्मजाः  ॥  १।४०।२३  ॥   

तत इति । प्रागुत्तराम् ऐशानीं दिशम् । प्रथिताम् अश्वगमनयोग्यतावतीम् ।
गमनखननक्रियाभेदात्सागरसगरात्मजपदप्रयोगः  ॥  १।४०।२३  ॥   

  

ते तु सर्वे महात्मानो भीमवेगा महाबलाः ।  

ददृशुः कपिलं तत्र वासुदेवं सनातनम्  ॥  १।४०।२४  ॥   

ते त्विति । महात्मानः महाकायाः । कपिलं कपिलावतारम्  ॥  १।४०।२४  ॥   

  

हयं च तस्य देवस्य चरन्तमविदूरतः ।  

प्रहर्षमतुलं प्राप्ताः सर्वे ते रघुनन्दन  ॥  १।४०।२५  ॥   

हयं चेति । चरन्तं तृणानि भक्षयन्तम्  ॥  १।४०।२५  ॥   

  

ते तं हयहरं ज्ञात्वा क्रोधपर्याकुलेक्षणाः ।  

खनित्रलाङ्गलधरा नानावृक्षशिलाधराः ।  

अभ्यधावन्त सङ्क्रुद्धास्तिष्ठ तिष्ठेति चाब्रुवन्  ॥  १।४०।२६  ॥   

ते तमिति सार्द्धश्लोकः । तं कपिलम्  ॥  १।४०।२६  ॥   

  

अस्माकं त्वं हि तुरगं यज्ञीयं हृतवानसि ।  

दुर्मेधस्त्वं हि सम्प्राप्तान् विद्धि नः सगरात्मजान्  ॥  १।४०।२७  ॥   

अस्माकमिति । दुर्मेध इति सम्बोधनम्  ॥  १।४०।२७  ॥   

  

श्रुत्वा तु वचनं तेषां कपिलो रघुनन्दन ।  

रोषेण महता ऽ ऽविष्टो हुङ्कारमकरोत्तदा  ॥  १।४०।२८  ॥   

श्रुत्वेति । स्पष्टम्  ॥  १।४०।२८  ॥   

  

ततस्तेनाप्रमेयेन कपिलेन महात्मना ।  

भस्मराशीकृताः सर्वे काकुत्स्थ सगरात्मजाः  ॥  १।४०।२९  ॥   

इत्यार्षे श्रीरामायणे वाल्मीकीये आदिकाव्ये बालकाण्डे चत्वारिंशः सर्गः  ॥ 
४०  ॥   

तत इति । अप्रमेयेन अप्रमेयवैभवेन  ॥  १।४०।२९  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने चत्वारिंशः सर्गः  ॥  ४०  ॥   

  


