+++
title = "०४१ सगर-यज्ञ-समाप्तिः"
title_english = "041 sagara s grandson amshuman s search for the horse"

+++


पुत्रांश्चिरगतान् ज्ञात्वा सगरो रघुनन्दन ।  

नप्तारमब्रवीद्राजा दीप्यमानं स्वतेजसा  ॥  १।४१।१  ॥   

पुत्रानिति । नप्तारं पौत्रम्  ॥  १।४१।१  ॥   

  

शूरश्च कृतविद्यश्च पूर्वैस्तुल्यो ऽसि तेजसा ।  

पितृ़णां गतिमन्विच्छ येन चाश्वो ऽपवाहितः  ॥  १।४१।२  ॥   

शूर इति । पूर्वैः पितृभिः । पितृ़णां कनिष्ठपितृ़णाम् । गतिं मार्गम् ।
अन्विच्छ अन्वेषय । अश्वो येनापवाहितस्तस्य च गतिमन्विच्छ  ॥  १।४१।२  ॥   

  

अन्तर्भौमानि सत्त्वानि वीर्यवन्ति महान्ति च ।  

तेषां त्वं प्रतिघातार्थं सासिं गृह्णीष्व कार्मुकम्  ॥  १।४१।३  ॥   

अन्तरिति । अन्तर्भौमानि भूमेरन्तर्जातानि । भूबिलमाश्रितानीत्यर्थः ।
यानीति शेषः  ॥  १।४१।३  ॥   

  

अभिवाद्याभिवाद्यांस्त्वं हत्वा विघ्नकरानपि ।  

सिद्धार्थस्सन्निवर्तस्व मम यज्ञस्य पारगः  ॥  १।४१।४  ॥   

अभिवाद्येति । पारगः समाप्तिकरः  ॥  १।४१।४  ॥   

  

एवमुक्तों ऽशुमान् सम्यक् सगरेण महात्मना ।  

धनुरादाय खङ्गं च जगाम लघुविक्रमः  ॥  १।४१।५  ॥   

एवमिति । लघुविक्रमः शीघ्रगमनः  ॥  १।४१।५  ॥   

  

स खातं पितृभिर्मार्गमन्तर्भौमं महात्मभिः ।  

प्रापद्यत नरश्रेष्ठस्तेन राज्ञा ऽभिचोदितः  ॥  १।४१।६  ॥   

स इति । खातं क्लृप्तमित्यर्थः  ॥  १।४१।६  ॥   

  

दैत्यदानवरक्षोभिः पिशाचपतगोरगैः ।  

पूज्यमानं महातेजा दिशागजमपश्यत  ॥  १।४१।७  ॥   

दैत्येति । अपश्यत अपश्यत्  ॥  १।४१।७  ॥   

  

स तं प्रदक्षिणं कृत्वा पृष्ट्वा चैव निरामयम् ।  

पितृ़न् स परिपप्रच्छ वाजिहर्तारमेव च  ॥  १।४१।८  ॥   

स इति । परिपप्रच्छ, क्वास्त इति शेषः  ॥  १।४१।८  ॥   

  

दिशागजस्तु तच्छ्रुत्वा प्रत्याहांशुमतो वचः ।  

आसमञ्ज कृतार्थस्त्वं सहाश्वः शीघ्रमेष्यसि  ॥  १।४१।९  ॥   

दिशेति । आसमञ्ज असमञ्जपुत्र इञभाव आर्षः  ॥  १।४१।९  ॥   

  

तस्य तद्वचनं श्रुत्वा सर्वानेव दिशागजान् ।  

यथाक्रमं यथान्यायं प्रष्टुं समुपचक्रमे  ॥  १।४१।१०  ॥   

तस्येति । समुपचक्रम इति सविनयत्वप्रकटनम्  ॥  १।४१।१०  ॥   

  

तैश्च सर्वैर्दिशापालैर्वाक्यज्ञैर्वाक्यकोविदैः ।  

पूजितः सहयश्चैव गन्तासीत्यभिचोदितः  ॥  १।४१।११  ॥   

तैश्चेति । वक्तुमर्हं वाक्यं "ऋहलोर्ण्यत्" "चजोः कु घिण्ण्यतोः" इति
कुत्वम् । वाक्यकोविदैः कालदेशोचितवक्तव्यार्थज्ञैः । यद्वा
परवाक्याशयज्ञैः, स्वयं वाक्यप्रयोगकुशलैश्चेत्यर्थः । सहयः पितामहसमीपं
गन्तासीत्यभिचोदितो ऽभूत्  ॥  १।४१।११  ॥   

  

तेषां तद्वचनं श्रुत्वा जगाम लघुविक्रमः ।  

भस्मराशीकृता यत्र पितरस्तस्य सागराः  ॥  १।४१।१२  ॥   

तेषामिति । तस्य अंशुमतः । पितरो यत्र भस्मराशीकृतास्तं देशं जगाम  ॥ 
१।४१।१२  ॥   

  

स दुःखवशमापन्नस्त्वसमञ्जसुतस्तदा ।  

चुक्रोश परमार्तस्तु वधात्तेषां सुदुःखितः  ॥  १।४१।१३  ॥   

स इति । पूर्वमदर्शनाद्दुःखवशमापन्नः, तेषां वधात् वधदर्शनात् । सुदुःखितः
परमार्तः भृशं तप्तः । चुक्रोश रुरोद  ॥  १।४१।१३  ॥   

  

यज्ञीयं च हयं तत्र चरन्तमविदूरतः ।  

ददर्श पुरुषव्याघ्रो दुःखशोकसमन्वितः  ॥  १।४१।१४  ॥   

यज्ञीयमिति । शोकः विलापः  ॥  १।४१।१४  ॥   

  

स तेषां राजपुत्राणां कर्तुकामो जलक्रियाम् ।  

सलिलार्थी महातेजा न चापश्यज्जलाशयम्  ॥  १।४१।१५  ॥   

स इति । जलक्रिया तर्पणम्  ॥  १।४१।१५  ॥   

  

विसार्य निपुणां दृष्टिं ततो ऽपश्यत् खगाधिपम् ।  

पितृ़णां मातुलं राम सुपर्णमनिलोपमम्  ॥  १।४१।१६  ॥   

विसार्येति । विसार्य समन्तात्प्रसार्य । निपुणां दूरवीक्षणक्षमाम् ।
अनिलोपमम्, वेगेनेति शेषः  ॥  १।४१।१६  ॥   

  

स चैवमब्रवीद्वाक्यं वैनतेयो महाबलः ।  

मा शुचः पुरुषव्याघ्र वधो ऽयं लोकसम्मतः  ॥  १।४१।१७  ॥   

स चेति । लोकसम्मतः लोकहितः  ॥  १।४१।१७  ॥   

  

कपिलेनाप्रमेयेन दग्धा हीमे महाबलाः ।  

सलिलं नार्हसि प्राज्ञ दातुमेषां हि लौकिकम्  ॥  १।४१।१८  ॥   

कपिलेनेति । हि यस्मात् कपिलेन हताः लौकिकं लोकतः प्राप्तम्, सलिलं दातुं
नार्हसि । "चण्डालादुदकात्सर्पात् वैद्युताद्ब्राह्मादपि । दंष्ट्रिभ्यश्च
पशुभ्यश्च मरणं पापकर्मणाम् । उदकं पिण्डदानं च एतेभ्योयद्विधीयते ।
नोपतिष्ठति तत्सर्वमन्तरिक्षे विनश्यति  ॥ " इति स्मृतेः। कपिलो ब्राह्मणः
 ॥  १।४१।१८  ॥   

  

गङ्गा हिमवतो ज्येष्ठा दुहिता पुरुषर्षभ ।  

तस्यां कुरु महाबोहो पितृ़णां तु जलक्रियाम्  ॥  १।४१।१९  ॥   

गङ्गेति । गङ्गा अस्तीति शेषः  ॥  १।४१।१९  ॥   

  

भस्मराशीकृतानेतान् प्लावयेल्लोकपावनी ।  

तया क्लिन्नमिदं भस्म गङ्गया लोककान्तया ।  

षष्टिं पुत्रसहस्राणि स्वर्गलोकं नयिष्यति  ॥  १।४१।२०  ॥   

न केवलं तत्र जलक्रिया, तया सेचनीयं चेत्याह--भस्मेति सार्द्धश्लोकः । यदि
प्लावयेत्सेचयेत्  

तदा तया क्लिन्नं सिक्तं भस्म नयिष्यति नेष्यति  ॥  १।४१।२०  ॥   

  

गच्छ चाश्वं महाभाग तं गृह्य पुरुषर्षभ ।  

यज्ञं पैतामहं वीर संवर्तयितुमर्हसि  ॥  १।४१।२१  ॥   

गच्छेति । संवर्तयितुं समापयितुम्  ॥  १।४१।२१  ॥   

  

सुपर्णवचनं श्रुत्वा सों ऽशुमानति वीर्यवान् ।  

त्वरितं हयमादाय पुनरायान्महायशाः  ॥  १।४१।२२  ॥   

सुपर्णेति । आयात् आगच्छत्  ॥  १।४१।२२  ॥   

  

ततो राजानमासाद्य दीक्षितं रघुनन्दन ।  

न्यवेदयद्यथावृत्तं सुपर्णवचनं तथा  ॥  १।४१।२३  ॥   

तत इति । वृत्तं पितृवृत्तान्तं सुपर्णवचनं च यथा तथा न्यवेदयदित्यन्वयः  ॥ 
१।४१।२३  ॥   

  

तच्छ्रुत्वा घोरसङ्काशं वाक्यमंशुमतो नृपः ।  

यज्ञं निर्वर्तयामास यथाकल्पं यथाविधि  ॥  १।४१।२४  ॥   

तच्छ्रुत्वेति । यथाकल्पं यथाक्रमम्  ॥  १।४१।२४  ॥   

  

स्वपुरं चागमच्छ्रीमानिष्टयज्ञो महीपतिः ।  

गङ्गायाश्चागमे राजा निश्चयं नाध्यगच्छत  ॥  १।४१।२५  ॥   

स्वेति । निश्चयम् उपायम्  ॥  १।४१।२५  ॥   

  

अकृत्वा निश्चयं राजा कालेन महता महान् ।  

त्रिंशद्वर्षसहस्राणि राज्यं कृत्वा दिवं गतः  ॥  १।४१।२६  ॥   

इत्यार्षे श्रीरामायणे वाल्मीकीये आदिकाव्ये बालकाण्डे एकचत्वारिंशः सर्गः
 ॥  ४१  ॥   

अकृत्वेति । महता कालेन दिवं गत इत्यन्वयः  ॥  १।४१।२६  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने एकचत्वारिंशः सर्गः  ॥  ४१  ॥   

  


