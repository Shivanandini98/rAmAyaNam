+++
title = "०४४ सगर-पुत्र-स्वर्गतिः"
title_english = "044 brahma commends bhageeratha"

+++


स गत्वा सागरं राजा गङ्गयानुगतस्तदा ।  

प्रविवेश तलं भूमेर्यत्र ते भस्मसात्कृताः  ॥  १।४४।१  ॥   

पूर्वसर्गान्ते सङ्ग्रहेणोक्तं विस्तृणीते चतुश्चत्वारिंशे--स गत्वेत्यादि
। भूमेस्तलं पातालम् । भस्मसात्कृताः सर्वात्मना भस्मस्वभावापत्तये
सम्पादिताः । "विभाषासाति कार्त्स्न्ये" इतिसातिः  ॥  १।४४।१  ॥   

  

भस्मन्यथाप्लुते राम गङ्गायाः सलिलेन वै ।  

सर्वलोकप्रभुर्ब्रह्मा राजानमिदमब्रवीत्  ॥  १।४४।२  ॥   

भस्मनीति । स्पष्टम्  ॥  १।४४।२  ॥   

  

तारिता नरशार्दूल दिवं याताश्च देववत् ।  

षष्टिः पुत्रसहस्राणि सगरस्य महात्मनः  ॥  १।४४।३  ॥   

तारिता इति । तारिताः प्रेतभावान्मोचिताः  ॥  १।४४।३  ॥   

  

सागरस्य जलं लोके यावत् स्थास्यति पार्थिव ।  

सगरस्यात्मजा स्तावत् स्वर्गे स्थास्यन्ति देववत्  ॥  १।४४।४  ॥   

स्वर्गप्राप्तेर्विशेषञ्चाह--सागरस्येति  ॥  १।४४।४  ॥   

  

इयं हि दुहिता ज्येष्ठा तव गङ्गा भविष्यति ।  

त्वत्कृतेन च नाम्नाथ लोके स्थास्यति विश्रुता  ॥  १।४४।५  ॥   

इयं चेति । त्वत्कृतेन नाम्नालोके विश्रुता  ॥  १।४४।५  ॥   

  

गङ्गा त्रिपथगा राजन् दिव्या भागीरथीति च ।  

त्रीन् पथो भावयन्तीति ततस्त्रिपथगा स्मृता  ॥  १।४४।६  ॥   

तदेव नामद्वयं दर्शयन् त्रिपथगाशब्दं व्युत्पादयति--गङ्गेति  ॥  १।४४।६  ॥   

  

पितामहानां सर्वेषां त्वमत्र मनुजाधिप ।  

कुरुष्व सलिलं राजन् प्रतिज्ञामपवर्जय  ॥  १।४४।७  ॥   

पितामहानामिति । प्रतिज्ञां गङ्गासलिलप्रदानेन सागरान् तारयिष्यामीति
प्रतिज्ञाम् । अपवर्जय समापय  ॥  १।४४।७  ॥   

  

पूर्वकेण हि ते राजंस्तेनातियशसा तदा ।  

धर्मिणां प्रवरेणापि नैष प्राप्तो मनोरथः  ॥  १।४४।८  ॥   

पूर्वकेणेति । पूर्वकेण सगरेण  ॥  १।४४।८  ॥   

  

तथैवांशुमता तात लोके ऽप्रतिमतेजसा ।  

गङ्गां प्रार्थयता नेतुं प्रतिज्ञा नापवर्जिता  ॥  १।४४।९  ॥   

तथेति । नापवर्जिता न समापिता  ॥  १।४४।९  ॥   

  

राजर्षिणा गुणवता महर्षिसमतेजसा ।  

मत्तुल्यतपसा चैव क्षत्रधर्मस्थितेन च  ॥  १।४४।१०  ॥   

दिलीपेन महाभाग तव पित्रातितेजसा ।  

पुनर्न शङ्किता नेतुं गङ्गां प्रार्थयतानघ  ॥  १।४४।११  ॥   

राजर्षिणेति श्लोकद्वयम् । गङ्गां प्रार्थयतापि सा पुनर्नेतुं न शङ्किता, न
विचारितेत्यर्थः  ॥  १।४४।१०,११  ॥   

  

सा त्वया समतिक्रान्ता प्रतिज्ञा पुरुषर्षभ ।  

प्राप्तो ऽसि परमं लोके यशः परमसम्मतम्  ॥  १।४४।१२  ॥   

सेति । समतिक्रान्ता निस्तीर्णा  ॥  १।४४।१२  ॥   

  

यच्च गङ्गावतरणं त्वया कृतमरिन्दम ।  

अनेन च भवान् प्राप्तो धर्मस्यायतनं महत्  ॥  १।४४।१३  ॥   

यच्चेति । आयतनं प्रतिष्ठाम्  ॥  १।४४।१३  ॥   

  

प्लावयस्व त्वमात्मानं नरोत्तम सदोचिते ।  

सलिले पुरुषव्याघ्र शुचिः पुण्यफलो भव  ॥  १।४४।१४  ॥   

प्लावयस्वेति । प्लावयस्व स्नानं कुर्वित्यर्थः । सदोचिते सदा स्नानयोग्ये
। अन्यासामेव हि नदीनां रजोदोष इति भावः  ॥  १।४४।१४  ॥   

  

पितामहानां सर्वेषां कुरुष्व सलिलक्रियाम् ।  

स्वस्ति ते ऽस्तु गमिष्यामि स्वं लोकं गम्यतां नृप  ॥  १।४४।१५  ॥   

पितामहानामिति । गम्यतां त्वयापीति शेषः  ॥  १।४४।१५  ॥   

  

इत्येवमुक्त्वा देवेशः सर्वलोकपितामहः ।  

यथागतं तथागच्छद्देवलोकं महायशाः  ॥  १।४४।१६  ॥   

इतीति । यथागतं तथागच्छत् एक एवेत्यर्थः  ॥  १।४४।१६  ॥   

  

भगीरथो ऽपि राजर्षिः कृत्वा सलिलमुत्तमम् ।  

यथाक्रमं यथान्यायं सागराणां महायशाः  ॥  १।४४।१७  ॥   

कृतोदकः शुची राजा स्वपुरं प्रविवेश ह ।  

समृद्धार्थो नरश्रेष्ठ स्वराज्यं प्रशशास ह  ॥  १।४४।१८  ॥   

भगीरथ इति श्लोकद्वयम् । यथाक्रमं कृतोदकः, अन्येषामपीति शेषः । प्रशशास ह
प्रशशास चेत्यर्थः  ॥  १।४४।१७,१८  ॥   

  

प्रमुमोद च लोकस्तं नृपमासाद्य राघव ।  

नष्टशोकः समृद्धार्थो बभूव विगतज्वरः  ॥  १।४४।१९  ॥   

प्रमुमोदेति । विगतज्वरः निरामय इत्यर्थः  ॥  १।४४।१९  ॥   

  

एष ते राम गङ्गाया विस्तरो ऽभिहितो मया ।  

स्वस्ति प्राप्नुहि भद्रं ते सन्ध्याकालो ऽतिवर्तते  ॥  १।४४।२०  ॥   

उपसंहरति--एष इति । भद्रं तेस्त्विति वचनपरिपाटी । सन्ध्याकालो ऽतिवर्तते,
इतः परं न प्रष्टव्यमिति भावः  ॥  १।४४।२०  ॥   

  

धन्यं यशस्यमायुष्यं पुत्र्यं स्वग्र्यमतीव च ।  

यः श्रावयति विप्रेषु क्षत्रियेष्िवतरेषु च ।  

प्रीयन्ते पितरस्तस्य प्रीयन्ते दैवतानि च  ॥  १।४४।२१  ॥   

अथ गङ्गावतारश्रावणफलमाह--धन्यमिति । धनादिप्रदमित्यर्थः । सर्वत्र
साधुत्वार्थे यत्प्रत्ययः । इदमाख्यानमित्यनुषज्यजे । अर्धत्रयम्  ॥ 
१।४४।२१  ॥   

  

इदमाख्यानमव्यग्रो गङ्गावतरणं शुभम् ।  

यः शृणोति च काकुत्स्थ सर्वान् कामानवाप्नुयात् ।  

सर्वे पापाः प्रणश्यन्ति आयुः कीर्तिश्च वर्द्धते  ॥  १।४४।२२  ॥   

इत्यार्षे श्रीरामायणे वाल्मीकीये आदिकाव्ये बालकाण्डे चतुश्चत्वारिंशः
सर्गः  ॥  ४४  ॥   

श्रावयितुः फलमुक्तम्, सम्प्रति श्रोतुः फलमुच्यते इदमिति । गङ्गावतरणं
गङ्गावतरणाख्यम् । अर्द्धत्रयम्  ॥  १।४४।२२  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने चतुश्चत्वारिंशः सर्गः  ॥  ४४  ॥   

  


