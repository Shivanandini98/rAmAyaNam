+++
title = "०७० दशरथवंशकथनम्"
title_english = "070 ikshvaaku s lineage detailed"

+++


ततः प्रभाते जनकः कृतकर्मा महर्षिभिः ।  

उवाच वाक्यं वाक्यज्ञः शतानन्दं पुरोहितम्  ॥  १।७०।१  ॥   

अथ जनकेन सम्बन्धार्हत्वायेक्ष्वाकुसन्तानकीर्तनं सप्ततितमे--ततः प्रभात
इत्यादि । कृतकर्मा समाप्तयज्ञादिक्रियः  ॥  १।७०।१  ॥   

  

भ्राता मम महातेजा यवीयानतिधार्मिकः ।  

कुशध्वज इति ख्यातः पुरीमध्यवसच्छुभाम्  ॥  १।७०।२  ॥   

वार्याफलकपर्यन्तां पिबन्निक्षुमतीं नदीम् ।  

साङ्काश्यां पुण्यसङ्काशां विमानमिव पुष्पकम्  ॥  १।७०।३  ॥   

भ्रातेत्यादि । अत्रत्यविशेषणानां शतानन्दपरिज्ञातानामप्युपदेशः परम्परया
दशरथादिश्रोत्रं प्रापयितुम् । वार्याफलकपर्यन्तां दुर्गसंरक्षणार्थं
परिखारूपेणावस्थितायाम् इक्षुमत्यां वारिणि आकीर्णाः निखाताः फलकाश्शूलानि
येषु ते वार्याफलकाः तादृशाः पर्यन्तप्रदेशा यस्यास्ताम् ।
वार्यामलकपर्यन्तामितिपाठे--वार्यामलकाः आमलकविशेषास्तत्पर्यन्ताम् ।
पुण्यसङ्काशां पुण्यतुल्याम्, पुण्यवत्स्ववासिनां स्वत
एवाभीष्टप्रदामित्यर्थः । पुष्पकं विमानमिव स्थितां साङ्काश्यां पुरीम् ।
इक्षुमतीं नदीं पिबन्, तज्जलं पिबन्नित्यर्थः । अध्यवसत् अधिवसति ।
"उपान्वध्याङ्वसः" इत्याधारस्य कर्मत्वम्  ॥  १।७०।२,३  ॥   

  

तमहं द्रष्टुमिच्छामि यज्ञगोप्ता स मे मतः ।  

प्रीतिं सो ऽपि महातेजा इमां भोक्ता मया सह  ॥  १।७०।४  ॥   

यज्ञगोप्ता साङ्काश्ये स्थित्वा यज्ञसामग्रीप्रेषणादिनेति भावः । इमां
विवाहकल्याणजाम् । भोक्तेति लुट्  ॥  १।७०।४  ॥   

  

शासनात्तु नरेन्द्रस्य प्रययुः शीघ्रवाजिभिः ।  

समानेतुं नरव्याघ्रं विष्णुमिन्द्राज्ञया यथा  ॥  १।७०।५  ॥   

आज्ञयाथ नरेन्द्रस्य आजगाम कुशध्वजः ।  

स ददर्श महात्मानं जनकं धर्मवत्सलम्  ॥  १।७०।६  ॥   

नरेन्द्रस्य शासनात् शतानन्दवचनद्वारकादित्यर्थः । विष्णुम् उपेन्द्रम्  ॥ 
१।७०।५,६  ॥   

  

सो ऽभिवाद्य शतानन्दं राजानं चापि धार्मिकम् ।  

राजार्हं परमं दिव्यमासनं चाध्यरोहत  ॥  १।७०।७  ॥   

उपविष्टाबुभौ तौ तु भ्रातरावतितेजसौ ।  

प्रेषयामासतुर्वीरौ मन्त्रिश्रेष्ठं सुदामनम्  ॥  १।७०।८  ॥   

गच्छ मन्त्रिपते शीघ्रमैक्ष्वाकममितप्रभम् ।  

आत्मजैः सह दुर्द्धर्षमानयस्व समन्त्रिणम्  ॥  १।७०।९  ॥   

अध्यरोहत पुरोहितराजानुज्ञयेत्यर्थः  ॥  १।७०।७९  ॥   

  

औपकार्य्यं स गत्वा तु रघूणां कुलवर्द्धनम् ।  

ददर्श शिरसा चैनमभिवाद्येदमब्रवीत्  ॥  १।७०।१०  ॥   

अयोध्याधिपते वीर वैदेहो मिथिलाधिपः ।  

स त्वां द्रष्टुं व्यवसितः सोपाध्यायपुरोहितम्  ॥  १।७०।११  ॥   

मन्त्रिश्रेष्ठवचः श्रुत्वा राजा सर्षिगणस्तदा ।  

सबन्धुरगमत्तत्र जनको यत्र वर्तते  ॥  १।७०।१२  ॥   

स राजा मन्त्रिसहितः सोपाध्यायः सबान्धवः ।  

वाक्यं वाक्यविदां श्रेष्ठो वैदेहमिदमब्रवीत्  ॥  १।७०।१३  ॥   

औपकार्यं दशरथशिबिरनिवेशम् । उपकार्याशब्दात्स्वार्थे ष्यञ्  ॥  १।७०।१०१३
 ॥   

  

विदितं ते महाराज इक्ष्वाकुकुलदैवतम् ।  

वक्ता सर्वेषु कृत्येषु वसिष्ठो भगवानृषिः  ॥  १।७०।१४  ॥   

विदितमिति । "मतिबुद्धि--" इत्यादिना वर्तमाने क्तः । "क्तस्य च वर्तमाने"
इति षष्ठी । त्वया विदितमित्यर्थः । दैवतं परमगुरुरित्यर्थः  ॥  १।७०।१४
 ॥   

  

विश्वामित्राभ्यनुज्ञातः सह सर्वैर्महर्षिभिः ।  

एष वक्ष्यति धर्मात्मा वसिष्ठो मे यथाक्रमम्  ॥  १।७०।१५  ॥   

तूष्णीम्भूते दशरथे वसिष्ठो भगवानृषिः ।  

उवाच वाक्यं वाक्यज्ञो वैदेहं सपुरोधसम्  ॥  १।७०।१६  ॥   

मे वक्ष्यति, कुलमिति शेषः । विश्वामित्रस्य कोपपरिहाराय
विश्वामित्राभ्यनुज्ञात इत्युक्तम् । "दशपुरुषविख्यातात्" इति शास्त्रेण
यौनसम्बन्धापेक्षितां वंशशुद्धिं वक्ष्यतीत्यर्थः  ॥  १।७०।१५,१६  ॥   

  

अव्यक्तप्रभवो ब्रह्मा शाश्वतो नित्य अव्ययः ।  

तस्मान्मरीचिः सञ्जज्ञे मरीचेः काश्यपः सुतः  ॥  १।७०।१७  ॥   

अव्यक्तं प्रत्यक्षाद्यगोचरं वस्तु प्रभवः कारणं यस्य सो ऽव्यक्तप्रभवः ।
अव्यक्तं किं नाम, वक्ष्यत्ययोध्याकाण्डे-- "आकाशप्रभवो ब्रह्मा" इति । अथ
को ऽयमाकाशो ऽपि, तमपि वक्ष्यत्युत्तरकाण्डे-- "सङ्क्षिप्य हि पुरा लोकान्
मायया स्वयमेव हि । महार्णवे शयानो ऽप्सु मां त्वं पूर्वमजीजनः । पद्मे
दिव्ये ऽर्कसङ्काशे नाभ्यामुत्पाद्य मामपि । प्राजापत्यं त्वया कर्म मयि
सर्वं निवेशितम्  ॥ " इत्यादिना। शाश्वतः बहुकालस्थायी। नित्यः
द्विपरार्द्धकालं विनाशरहितः। अव्ययः प्रवाहरूपेण प्रतिकल्पमवस्थायी।
अस्तीति शेषः  ॥  १।७०।१७  ॥   

  

विवस्वान् काश्यपाज्जज्ञे मनुर्वैवस्वतः स्मृतः ।  

मनुः प्रजापतिः पूर्वमिक्ष्वाकुस्तु मनोः सुतः  ॥  १।७०।१८  ॥   

तमिक्ष्वाकुमयोध्यायां राजानं विद्धि पूर्वकम् ।  

इक्ष्वाकोस्तु सुतः श्रीमान् कुक्षिरित्येव विश्रुतः  ॥  १।७०।१९  ॥   

कुक्षेरथात्मजः श्रीमान् विकुक्षिरुदपद्यत ।  

विकुक्षेस्तु महातेजा बाणः पुत्रः प्रतापवान्  ॥  १।७०।२०  ॥   

बाणस्य तु महातेजा अनरण्यः प्रतापवान् ।  

अनरण्यात्पृथुर्जज्ञे त्रिशङ्कुस्तु पृथोः सुतः  ॥  १।७०।२१  ॥   

वैवस्वतः विवस्वत्पुत्रः प्रजापतिः राजा, आसीदिति शेषः  ॥  १।७०।१८२१  ॥   

  

त्रिशङ्कोरभवत् पुत्रो धुन्धुमारो महायशाः ।  

यौवनाश्वसुतस्त्वासीन्मान्धाता पृथिवीपतिः  ॥  १।७०।२२  ॥   

मान्धातुस्तु सुतः श्रीमान् सुसन्धिरुदपद्यत ।  

सुसन्धेरपि पुत्रौ द्वौ ध्रुवसन्धिः प्रसेनजित्  ॥  १।७०।२३  ॥   

धुन्धुमारः युवनाश्वापरनामधेयः  ॥  १।७०।२२,२३  ॥   

  

यशस्वी ध्रुवसन्धेस्तु भरतो नाम नामतः ।  

भरतात्तु महातेजा असितो नाम जातवान्  ॥  १।७०।२४  ॥   

मध्ये असितवृत्तान्तकथनं सगरवैभवातिशयप्रकटनाय  ॥  १।७०।२४  ॥   

  

यस्यैते प्रतिराजान उदपद्यन्त शत्रवः ।  

हैहयास्तालजङ्घाश्च शूराश्च शशिबिन्दवः  ॥  १।७०।२५  ॥   

प्रतिराजानः प्रतिपक्षाः । शत्रवः शातयितारः । प्रतिराजानेव तान् विशेषयति
हैहया इत्यादि  ॥  १।७०।२५  ॥   

  

तांस्तु स प्रतियुद्ध्यन् वै युद्धे राजा प्रवासितः  ॥  १।७०।२६  ॥   

प्रतियुद्ध्यन् अभिमुखतया युद्धं कुर्वन् । प्रवासितः राज्याद्भ्रंशितः  ॥ 
१।७०।२६  ॥   

  

हिमवन्तमुपागम्य भृगुप्रस्रवणे ऽवसत् ।  

असितो ऽल्पबलो राजा मन्त्रिभिः सहितस्तदा  ॥  १।७०।२७  ॥   

भृगुप्रस्रवणे भृगुमहामुनिसान्निध्यवन्निर्झरोपान्तप्रदेशे । इदमेव पूर्वं
भृगुतुन्द इत्युक्तम्  ॥  १।७०।२७  ॥   

  

द्वे चास्य भार्ये गर्भिण्यौ बभूवतुरिति श्रुतम् ।  

एका गर्भविनाशाय सपत्न्यै सगरं ददौ  ॥  १।७०।२८  ॥   

सगरं गरं विषं तत्सहितं भक्ष्यमित्यर्थः  ॥  १।७०।२८  ॥   

  

ततः शैलवरं रम्यं बभूवाभिरतो मुनिः ।  

भार्गवश्च्यवनो नाम हिमवन्तमुपाश्रितः  ॥  १।७०।२९  ॥   

तत्रैका तु महाभागा भार्गवं देववर्चसम् ।  

ववन्दे पद्मपत्राक्षी काङ्क्षन्तीं सुतमात्मनः  ॥  १।७०।३०  ॥   

तत इति । अभिरतः प्रीतः सन् हिमवन्तमुपाश्रितो ऽभूत् स्वदेशवासाभिमानेन
प्रीतः सन्  

तद्वरप्रदानाय सन्निहितो ऽभूदित्यर्थः  ॥  १।७०।२९,३०  ॥   

  

तमृषिं साभ्युपागम्य कालिन्दी चाभ्यवादयत्  ॥  १।७०।३१  ॥   

कालिन्दीति सगरमुपयुक्तवत्या नाम । उपागम्य शरणं गत्वा । अभ्यवादयत्
शुश्रूषते स्म  ॥  १।७०।३१  ॥   

  

स तामभ्यवदद्विप्रः पुत्रेप्सुं पुत्रजन्मनि  ॥  १।७०।३२  ॥   

सः पुत्रेप्सुम् अप्रतिबन्धपुत्रेप्सुम् । पुत्रजन्मनि पुत्रोत्पत्तिविषये
 ॥  १।७०।३२  ॥   

  

तव कुक्षौ महाभागे सुपुत्रः सुमहाबलः ।  

महावीर्यो महातेजा अचिरात् सञ्जनिष्यति ।  

गरेण सहितः श्रीमान् मा शुचः कमलेक्षणे  ॥  १।७०।३३  ॥   

गरेण सपत्नीप्रयुक्तेन । मा शुचः गरप्रयोगनिमित्तं शोकं मा कुर्वित्यर्थः
 ॥  १।७०।३३  ॥   

  

च्यवनं तु नमस्कृत्य राजपुत्री पतिव्रता ।  

पतिशोकातुरा तस्मात् पुत्रं देवी व्यजायत  ॥  १।७०।३४  ॥   

पतिशोकेति । अनेन तदनन्तरमेव दैवात् पतिर्मृत इति गम्यते । तस्मात्
च्यवनानुग्रहात्  ॥  १।७०।३४  ॥   

  

सपत्न्या तु गरस्तस्यै दत्तो गर्भजिघांसया ।  

सह तेन गरेणैव जातः स सगरो ऽभवत्  ॥  १।७०।३५  ॥   

सगरस्यासमञ्जस्तु असमञ्जात्तथांशुमान् ।  

दिलीपों ऽशुमतः पुत्रो दिलीपस्य भगीरथः  ॥  १।७०।३६  ॥   

सपन्त्येति । अत्र य इत्यनुसन्धेयम् । जात इत्यनन्तरं तेनेत्यनुसन्धेयम्  ॥ 
१।७०।३५,३६  ॥   

  

भगीरथात्ककुत्स्थश्च ककुत्स्थस्य रघुस्सुतः  ॥  १।७०।३७  ॥   

रघोस्तु पुत्रस्तेजस्वी प्रवृद्धः पुरुषादकः ।  

कल्माषपादो ह्यभवत्तस्माज्जातश्च श्ाङ्खणः  ॥  १।७०।३८  ॥   

सुदर्शनः शङ्खणस्य अग्निवर्णः सुदर्शनात् ।  

शीघ्रगस्त्वग्निवर्णस्य शीघ्रगस्य मरुः सुतः ।  

मरोः प्रशुश्रुकस्त्वासीदम्बरीषः पशुश्रुकात्  ॥  १।७०।३९  ॥   

प्रवृद्ध इति । पूर्वं प्रवृद्धाख्यः ततो वसिष्ठशापात् पुरुषादकः
राक्षसभूतः, ततः वसिष्ठं प्रतिशापायोद्धृतजलस्य स्वभार्यानुनयात्
स्वपदप्रक्षेपेण कल्माषपादाख्यः  ॥  १।७०।३७३९  ॥   

  

अम्बरीषस्य पुत्रो ऽभून्नहुषः पृथिवीपतिः ।  

नहुषस्य ययातिश्च नाभागस्तु ययातिजः  ॥  १।७०।४०  ॥   

नाभागस्य बभूवाज अजाद्दशरथो ऽभवत् ।  

अस्माद्दशरथाज्जातौ भ्रातरौ रामलक्ष्मणौ  ॥  १।७०।४१  ॥   

नहुषययाती चन्द्रवंश्याभ्यामन्यौ । अत्र पुराणे क्रमवैषम्यं कल्पभेदादिति
ज्ञेयम्  ॥  १।७०।४०,४१  ॥   

  

आदिवंशविशुद्धानां राज्ञां परमधर्मिणाम् ।  

इक्ष्वाकुकुलजातानां वीराणां सत्यवादिनाम्  ॥  १।७०।४२  ॥   

आदिवंशविशुद्धानाम्, आदित आरम्य वंशेन विशुद्धानाम् । राज्ञामिति सम्बन्धे
षष्ठी  ॥  १।७०।४२  ॥   

  

रामलक्ष्मणयोरर्थे त्वत्सुते वरये नृप ।  

सदृशाभ्यां नरश्रेष्ठ सदृशे दातुमर्हसि  ॥  १।७०।४३  ॥   

इत्यार्षे श्रीरामायणे वाल्मीकीये आदिकाव्ये बालकाण्डे सप्ततितमः सर्गः  ॥ 
७०  ॥   

वरय इति । वरणस्य पुरोहितकृत्यत्वादिति भावः । सदृशे इति ङीबभाव आर्षः  ॥ 
१।७०।४३  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने सप्ततितमः सर्गः  ॥  ७०  ॥   

  


