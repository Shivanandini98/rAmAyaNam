+++
title = "०७६ जामदग्न्यपराजयः"
title_english = "076 parashu rAma s pride is hurt"

+++


श्रुत्वा तज्जामदग्न्यस्य वाक्यं दाशरथिस्तदा ।  

गौरवाद्यन्त्रितकथः पितू राममथाब्रवीत्  ॥  १।७६।१  ॥   

अथ जामदग्न्यगर्वनिर्वापणं षट्सप्ततितमे--श्रुत्वेत्यादि । पितुर्गौरवादिति
पितुः सन्निधिगौरवादित्यर्थः । यन्त्रिता नियमिता कथा उच्चैः कथनं येन स
तथा  ॥  १।७६।१  ॥   

  

श्रुतवानस्मि यत्कर्म कृतवानसि भार्गव ।  

अनुरुन्ध्यामहे ब्रह्मन् पितुरानृण्यमास्थितः  ॥  १।७६।२  ॥   

श्रुतवानिति । पितुरानृण्यं पितृघातिक्षत्रवधेन पितृवैरशुद्धिमास्थितः सन्
यत्कर्म त्रिःसप्तकृत्वः क्षत्रवधरूपं कृतवानसि तच्छ्रुतवानस्मि ।
तदनुरुन्ध्यामहे अनुरुन्ध्मः । अवश्यं शूरेण वैरशुद्धेः कर्तव्यत्वात् ।
कर्तरि यगार्षः  ॥  १।७६।२  ॥   

  

वीर्यहीनमिवाशक्तं क्षत्रधर्मेण भार्गव ।  

अवजानासि मे तेजः पश्य मे ऽद्य पराक्रमम्  ॥  १।७६।३  ॥   

इत्युक्त्वा राघवः क्रुद्धो भार्गवस्य शरासनम् ।  

शरं च प्रति जग्राह हस्ताल्लघुपराक्रमः  ॥  १।७६।४  ॥   

आरोप्य स धनू रामश्शरं सज्यं चकार ह ।  

जामदग्न्यं ततो रामं रामः क्रुद्धो ऽब्रवीद्वचः  ॥  १।७६।५  ॥   

वीर्येति । वीर्यहीनम् । अत एव क्षत्रधर्मेण प्राप्तधनुर्ग्रहणयुद्धादौ
अशक्तमिव मन्यमानो यन्माम् अवजानासि ऽक्षत्रधर्मं पुरस्कृत्यऽ इत्यादिना
अवमानं कृतवानसि तन्नानुरुन्ध्यामहे । "अस्मदो द्वयोश्च" इति
चकारादेकस्मिन् बहुवचनम् । अतः तेजःपरपरिभावासहनं पराक्रमम्, स्वशक्त्या
पराभिभवनं च पश्य  ॥  १।७६।३५  ॥   

  

ब्राह्मणो ऽसीति पूज्यो मे विश्वामित्रकृतेन च ।  

तस्माच्छक्तो न ते राम मोक्तुं प्राणहरं शरम्  ॥  १।७६।६  ॥   

विश्वामित्रकृतेन विश्वामित्रकृतस्नेहेन । विश्वामित्रभगिन्यां
सत्यवत्यामृचीकाज्जातो जमदग्निः तस्य पुत्रः परशुराम इति
विश्वामित्रसम्बन्धेनेत्यर्थः  ॥  १।७६।६  ॥   

  

इमां पादगतिं राम तपोबलसमार्जितान् ।  

लोकानप्रतिमान् वा ते हनिष्यामि यदिच्छसि  ॥  १।७६।७  ॥   

ते तुभ्यम् । पादयोर्गतिं गमनम् । लोकान् लोकप्राप्तिम् । यदिच्छसि
अनयोर्मध्ये यदिच्छसि तद्वदेत्यर्थः । यदीच्छसीति पाठो युक्तः । उभयथा
प्रतिबद्धः क्वचित्तिष्ठेन्न लोकं पीडयेदिति रामस्य हृदयम्  ॥  १।७६।७  ॥   

  

न ह्ययं वैष्णवो दिव्यः शरः परपुरञ्जयः ।  

मोघः पतति वीर्येण बलदर्पविनाशनः  ॥  १।७६।८  ॥   

वीर्येण स्वशक्त्या मोधो न पतति लक्ष्यमभित्वा न तूष्णीं पततीत्यर्थः  ॥ 
१।७६।८  ॥   

  

वरायुधधरं रामं द्रष्टुं सर्षिगणाः सुराः ।  

पितामहं पुरस्कृत्य समेतास्तत्र सङ्घशः  ॥  १।७६।९  ॥   

गन्धर्वाप्सरसश्चैव सिद्धचारणकिन्नराः ।  

यक्षराक्षसनागाश्च तद्द्रष्टुं महदद्भुतम्  ॥  १।७६।१०  ॥   

वरायुधेत्यादि । रामं तन्महदद्भुतं कर्म च द्रष्टुं समेता इत्यन्वयः  ॥ 
१।७६।९,१०  ॥   

  

जडीकृते तदा लोके रामे वरधनुर्द्धरे ।  

निर्वीर्यो जामदग्न्यो ऽसौ रामो राममुदैक्षत  ॥  १।७६।११  ॥   

जडीकृत इति । लोके जने जडीकृते स्तब्धे । निर्वीर्यः निर्गतवैष्णवतेजाः ।
तथा च पुराणान्तरम्-- "ततः परशुरामस्य देहान्निर्गत्य वैष्णवम् । पश्यतां
सर्वदेवानां तेजो राममुपाविशत्  ॥ "  

इति उदैक्षत विस्मित इति शेषः  ॥  १।७६।११  ॥   

  

तेजो ऽभिहतवीर्यत्वाज्जामदग्न्यो जडीकृतः ।  

रामं कमलपत्राक्षं मन्दं मन्दमुवाच ह  ॥  १।७६।१२  ॥   

उवाच प्रश्नोत्तरमिति शेषः  ॥  १।७६।१२  ॥   

  

काश्यपाय मया दत्ता यदा पूर्वं वसुन्धरा ।  

विषये मे न वस्तव्यमिति मां काश्यपो ऽब्रवीत्  ॥  १।७६।१३  ॥   

सो ऽहं गुरुवचः कुर्वन् पृथिव्यां न वसे निशाम् ।  

कृता प्रतिज्ञा काकुत्स्थ कृता भूः काश्यपस्य हि  ॥  १।७६।१४  ॥   

काश्यपायेत्यादि । यदाब्रवीत्तदाप्रभृति न वस इत्यन्वयः । गुरुवचः
काश्यपवचः । कुर्वन् परिपालयन् । कुत इत्यत्राह कृतेति । हिशब्दः प्रसिद्धौ
। यतः सर्वप्रसिद्धतया भूः काश्यपस्य स्वत्वेन कृता त्वद्विषये न
वत्स्यामीति प्रतिज्ञा च कृता, तस्मादित्यर्थः  ॥  १।७६।१३,१४  ॥   

  

तदिमां त्वं गतिं वीर हन्तुं नार्हसि राघव ।  

मनोजवं गमिष्यामि महेन्द्रं पर्वतोत्तमम्  ॥  १।७६।१५  ॥   

तदिमामिति । गतिः गमनम्  ॥  १।७६।१५  ॥   

  

लोकास्त्वप्रतिमा राम निर्जितास्तपसा मया ।  

जहि तान् शरमुख्येन माभूत्कालस्य पर्ययः  ॥  १।७६।१६  ॥   

लोकहननं नाम लोकदानप्रतिबन्धः । मूर्तस्य वा अमूर्तस्य वा कार्यस्य
प्रतिहननमेव रामशरस्यापेक्षितमिति भावः  ॥  १।७६।१६  ॥   

  

अक्षयं मधुहन्तारं जानामि त्वां सुरोत्तमम् ।  

धनुषो ऽस्य परामर्शात् स्वस्ति ते ऽस्तु परन्तप  ॥  १।७६।१७  ॥   

एते सुरगणाः सर्वे निरीक्षन्ते समागताः ।  

त्वामप्रतिमकर्माणमप्रतिद्वन्द्वमाहवे  ॥  १।७६।१८  ॥   

अक्षयमिति । अक्षयं निर्विकारम् । मधुहन्तारं विरोधिनिरसनशीलम् । अनेन "न
ब्रह्मा नेशानः" इति महोपनिषदुपबृंहिता । परामर्शात् ग्रहणात्  ॥ 
१।७६।१७,१८  ॥   

  

न चेयं मम काकुत्स्थ व्रीडा भवितुमर्हति ।  

त्वया त्रैलोक्यनाथेन यदहं विमुखीकृतः  ॥  १।७६।१९  ॥   

इयं त्वया विमुखीकृतिः । व्रीडा लज्जा  ॥  १।७६।१९  ॥   

  

शरमप्रतिमं राम मोक्तुमर्हसि सुव्रत ।  

शरमोक्षे गमिष्यामि महेन्द्रं पर्वतोत्तमम्  ॥  १।७६।२०  ॥   

तथा ब्रुवति रामे तु जामदग्न्ये प्रतापवान् ।  

रामो दाशरथिः श्रीमांश्चिक्षेप शरमुत्तमम्  ॥  १।७६।२१  ॥   

शरमोक्षे सति । अहं दृष्टशरलक्ष्यस्वार्जितलोकगतिः  ॥  १।७६।२०,२१  ॥   

  

स हतान् दृश्य रामेण स्वान् लोकान् तपसार्जितान् ।  

जामदग्न्यो जगामाशु महेन्द्रं पर्वतोत्तमम्  ॥  १।७६।२२  ॥   

ततो वितिमिराः सर्वा दिशश्चोपदिशस्तथा ।  

सुराः सर्षिगणा रामं प्रशशंसुरुदायुधम्  ॥  १।७६।२३  ॥   

दृश्य दृष्ट्वा । लोकान् हतान् लोकप्राप्तिहेतुकर्माणि विफलीकृतानीत्यर्थः
 ॥  १।७६।२२,२३  ॥   

  

रामं दाशरथिं रामो जामदग्न्यः प्रशस्य च ।  

ततः प्रदक्षिणं कृत्वा जगामात्मगतिं प्रभुः  ॥  १।७६।२४  ॥   

इत्यार्षे श्रीरामायणे वाल्मीकीये आदिकाव्ये बालकाण्डे षट्सप्ततितमः सर्गः
 ॥  ७६  ॥   

आत्मगतिम् स्वस्थानम्  ॥  १।७६।२४  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने षट्सप्ततितमः सर्गः  ॥  ७६  ॥   

  


