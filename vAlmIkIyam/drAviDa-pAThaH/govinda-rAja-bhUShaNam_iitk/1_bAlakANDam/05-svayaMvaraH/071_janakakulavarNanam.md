+++
title = "०७१ जनककुलवर्णनम्"
title_english = "071 janaka s lineage detailed"

+++


एवं ब्रुवाणं जनकः प्रत्युवाच कृताञ्जलिः ।  

श्रोतुमर्हसि भद्रं ते कुलं नः परिकीर्तितम्  ॥  १।७१।१  ॥   

प्रदाने हि मुनिश्रेष्ठ कुलं निरवशेषतः ।  

वक्तव्यं कुलजातेन तन्निबोध महामुने  ॥  १।७१।२  ॥   

एवं वसिष्ठेन वरवंशकीर्तनपूर्वकं वधूवरणे कृते जनकः
स्ववंशविशुद्धताज्ञापनपूर्वकं कन्याप्रदानं प्रतिजानीते एकसप्ततितमे-- एवं
ब्रुवाणमित्यादि  ॥  १।७१।१,२  ॥   

  

राजाभूत् त्रिषु लोकेषु विश्रुतः स्वेन कर्मणा ।  

निमिः परमधर्मात्मा सर्वसत्त्ववतां वरः  ॥  १।७१।३  ॥   

सत्त्ववतां बलवताम्  ॥  १।७१।३  ॥   

  

तस्य पुत्रो मिथिर्नाम मिथिला येन निर्मिता ।  

प्रथमो जनको नाम जनकादप्युदावसुः  ॥  १।७१।४  ॥   

उदावसोस्तु धर्मात्मा जातो वै नन्दिवर्द्धनः ।  

नन्दिवर्द्धनपुत्रस्तु सुकेतुर्नाम नामतः  ॥  १।७१।५  ॥   

सुकेतोरपि धर्मात्मा देवरातो महाबलः ।  

देवरातस्य राजर्षेर्बृहद्रथ इति स्मृतः  ॥  १।७१।६  ॥   

प्रथम इति । मिथिमारभ्यास्माकं जनकसञ्ज्ञेति भावः  ॥  १।७१।४६  ॥   

  

बृहद्रथस्य शूरो ऽभून्महावीरः प्रतापवान् ।  

महावीरस्य धृतिमान् सुधृतिः सत्यविक्रमः  ॥  १।७१।७  ॥   

सुधृतेरपि धर्मात्मा दृष्टकेतुः सुधार्मिकः ।  

दृष्टकेतोस्तु राजर्षेर्हर्यश्व इति विश्रुतः  ॥  १।७१।८  ॥   

हर्यश्वस्य मरुः पुत्रो मरोः पुत्रः प्रतिन्धकः ।  

प्रतिन्धकस्य धर्मात्मा राजा कीर्तिरथः सुतः  ॥  १।७१।९  ॥   

पुत्रः कीर्तिरथस्यापि देवमीढ इति स्मृतः ।  

देवमीढस्य विबुधो विबुधस्य महीध्रकः  ॥  १।७१।१०  ॥   

महीध्रकसुतो राजा कीर्तिरातो महाबलः ।  

कीर्तिरातस्य राजर्षेर्महारोमा व्यजायत  ॥  १।७१।११  ॥   

महारोम्णस्तु धर्मात्मा स्वर्णरोमा व्यजायत ।  

स्वर्णरोम्णस्तु राजर्षेर्ह्रस्वरोमा व्यजायत  ॥  १।७१।१२  ॥   

तस्य पुत्रद्वयं जज्ञे धर्मज्ञस्य महात्मनः ।  

ज्येष्ठो ऽहमनुजो भ्राता मम वीरः कुशध्वजः  ॥  १।७१।१३  ॥   

सुधृतिरित्यन्वर्थसञ्ज्ञाज्ञापनार्थं विशेषणद्वयम्  ॥  १।७१।७१३  ॥   

  

मां तु ज्येष्ठं पिता राज्ये सो ऽभिषिच्य नराधिपः ।  

कुशध्वजं समावेश्य भारं मयि वनं गतः  ॥  १।७१।१४  ॥   

भारं भरणीयम्, पोषणीयमिति यावत्  ॥  १।७१।१४  ॥   

  

वृद्धे पितरि स्वर्याते धर्मेण धुरमावहम् ।  

भ्रातरं देवसङ्काशं स्नेहात्पश्यन् कुशध्वजम्  ॥  १।७१।१५  ॥   

धुरं राज्यभारम्  ॥  १।७१।१५  ॥   

  

कस्य चित्त्वथ कालस्य साङ्काश्यादगमत् पुरात् ।  

सुधन्वा वीर्यवान् राजा मिथिलामवरोधकः  ॥  १।७१।१६  ॥   

स च मे प्रेषयामास शैवं धनुरनुत्तमम् ।  

सीता कन्या च पद्माक्षी मह्यं वै दीयतामिति  ॥  १।७१।१७  ॥   

कस्यचित्कालस्य कस्मिंश्चित्काले गते । अवरोधकः अवरोद्धुमित्यर्थः ।
"तुमुन्ण्वुलौ क्रियायां क्रियार्थायाम्" इति ण्वुल्  ॥  १।७१।१६,१७  ॥   

  

तस्या ऽप्रदानाद्ब्रह्मर्षे युद्धमासीन्मया सह ।  

स हतो ऽभिमुखो राजा सुधन्वा तु मया रणे  ॥  १।७१।१८  ॥   

निहत्य तं मुनिश्रेष्ठ सुधन्वानं नराधिपम् ।  

साङ्काश्ये भ्रातरं वीरमभ्यषिञ्चं कुशध्वजम्  ॥  १।७१।१९  ॥   

तस्य सुधन्वनः । अप्रदानात् सीताधनुषोरप्रदानात्  ॥  १।७१।१८,१९  ॥   

  

कनीयानेष मे भ्राता अहं ज्येष्ठो महामुने ।  

ददामि परमप्रीतो वध्वौ ते मुनिपुङ्गव  ॥  १।७१।२०  ॥   

ते वध्वौ ददामि स्नुषात्वेन ददामि । वसिष्ठेन वरणात्ते ददामीत्युक्तम्  ॥ 
१।७१।२०  ॥   

  

सीतां रामाय भद्रं ते ऊर्मिलां लक्ष्मणाय च  ॥  १।७१।२१  ॥   

वध्वावित्युक्तं व्यवस्थया दर्शयति--सीतामित्यर्द्धेन  ॥  १।७१।२१  ॥   

  

वीर्यशुल्कां मम सुतां सीतां सुरसुतोपमाम् ।  

द्वितीयामूर्मिलां चैव त्रिर्ददामि न संशयः  ॥  १।७१।२२  ॥   

उक्तमर्थं सनिमित्तमुपपादयतिवीर्येति । वीर्यशुल्कामित्येतदूर्मिलाया अपि
विशेषणम् । यद्यपि रामेणैव धनुर्भङ्गः कृतः तथापि तादृशशक्तेर्लक्ष्मणे ऽपि
दर्शनात्तद्वीर्यमेव ऊर्मिलाया अपि शुल्कमित्यर्थः । ऊर्मिला
जनकस्यौरसपुत्री । त्रिः त्रिवारं त्रिभिः करणैर्वा  ॥  १।७१।२२  ॥   

  

रामलक्ष्मणयो राजन् गोदानं कारयस्व ह ।  

पितृकार्यं च भद्रं ते ततो वैवाहिकं कुरु  ॥  १।७१।२३  ॥   

गोदानं नाम, विवाहपूर्वसमयनियतं किञ्चित्कर्म । गावः केशाः दोःपादमूलरोमाणि
च यत्र खण्यन्ते तदेतद्गोदानं नाम समावर्तनाख्यं कर्मेत्याहुः । वैवाहिकं
पितृकार्यं नान्दीश्राद्धम्  ॥  १।७१।२३  ॥   

  

मघा ह्यद्य महाबाहो तृतीये दिवसे विभो ।  

फल्गुन्यामुत्तरे राजंस्तस्मिन् वैवाहिकं कुरु ।  

रामलक्ष्मणयो राजन् दानं कार्यं सुखोदयम्  ॥  १।७१।२४  ॥   

इत्यार्षे श्रीरामायणे वाल्मीकीये आदिकाव्ये बालकाण्डे एकसप्ततितमः सर्गः
 ॥  ७१  ॥   

तृतीये भाविनि फल्गुन्यां फल्गुन्याख्ये । उत्तरे उत्तरनक्षत्रे । वैवाहिकं
विवाहप्रयोजनम् । "तदस्य प्रयोजनम्" इति ठक् । दानं गोभूतिलहिरण्यादिदानम्
। सुखोदयं सुखोदर्कम्, वधूवरयोरतिशयावहमित्यर्थः । कार्यमिति
सामान्योक्त्या मयापि कन्यार्थं क्रियत इति सूचितम् । कन्यादाने
उत्तरफल्गुन्याः प्रशस्तत्वमुक्तं ज्यौतिषे "त्रीण्युत्तराण्यपि
तथार्कमघानुराधामूलान्त्यसोमकमलोद्भवभान्युडूनि" इति  ॥  १।७१।२४  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने एकसप्ततितमः सर्गः  ॥  ७१  ॥   

  


