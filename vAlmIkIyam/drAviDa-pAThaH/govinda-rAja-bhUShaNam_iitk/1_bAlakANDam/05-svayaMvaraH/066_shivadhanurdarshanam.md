+++
title = "०६६ शिवधनुर्दर्शनम्"
title_english = "066 Legend of shiva s bow"

+++


ततः प्रभाते विमले कृतकर्मा नराधिपः ।  

विश्वामित्रं महात्मानमाजुहाव सराघवम्  ॥  १।६६।१  ॥   

एवं स्वमातृशापमोचनघटकत्वकृतोपकारस्मृत्या शतानन्दप्रतिपादितेन
प्रासङ्गिकेन विश्वामित्रचरित्रेण उपकारकगुरुवैभवो ज्ञेयः, कामक्रोधौ
सर्वदा दुर्निरोधौ, जितकामक्रोध एव ब्राह्मणोत्तमः, ब्राह्मण्यं च न
सुलभम्, ब्रह्मविदपचारः सर्वारम्भनिरोधकः इत्यादिव्यञ्जितमिति
प्रबन्धगतवस्तुना वस्तुध्वनिः । अथ स्वयमेव समस्तजनरक्षणावसरप्रतीक्षो
भगवान् देवशरणागतिं व्याजीकृत्य रावणवघायावतीर्णस्तदवान्तरोपायभूतां
वेदवत्यवतारे स्वतः कृतसङ्कल्पां लक्ष्मीं तुल्यशीलवयोवृत्ताभिजनैव कन्या
वरणीयेत्यमुमर्थविशेषं प्रवर्तयिष्यन् जनककुले ऽवतार्य तत्परिणयनाय
प्रवृत्तस्तत्प्रीणनाय ताटकाताटकेयादिदुष्टवधं
कौशिकाध्वरत्राणाहल्याशापमोक्षादिरूपं शिष्टपरिपालनं च विधाय
साक्षात्सीतालाभोपायाय यतत इत्याह--ततः प्रभात इत्यादिना सर्गद्वयेन  ॥ 
१।६६।१  ॥   

  

तमर्चयित्वा धर्मात्मा शास्त्रदृष्टेन कर्मणा ।  

राघवौ च महात्मानौ तदा वाक्यमुवाच ह  ॥  १।६६।२  ॥   

भगवन् स्वागतं ते ऽस्तु किं करोमि तवानघ ।  

भवानाज्ञापयतु मामाज्ञाप्यो भवता ह्यहम्  ॥  १।६६।३  ॥   

एवमुक्तस्तु धर्मात्मा जनकेन महात्मना ।  

प्रत्युवाच मुनिर्वीरं वाक्यं वाक्यविशारदः  ॥  १।६६।४  ॥   

तमिति । राघवौ चार्चयित्वेत्यन्वयः । कर्मणा अर्घ्यप्रदानादिना  ॥  १।६६।२४
 ॥   

  

पुत्रौ दशरथस्येमौ क्षत्रियौ लोकविश्रुतौ ।  

द्रष्टुकामौ धनुःश्रेष्ठं यदेतत्त्वयि तिष्ठति  ॥  १।६६।५  ॥   

द्रष्टुकामौ, भवत इति शेषः  ॥  १।६६।५  ॥   

  

एतद्दर्शय भद्रं ते कृतकामौ नृपात्मजौ ।  

दर्शनादस्य धनुषो यथेष्टं प्रतियास्यतः  ॥  १।६६।६  ॥   

एवमुक्तस्तु जनकः प्रत्युवाच महामुनिम्  ॥  १।६६।७  ॥   

अस्य दर्शनादेव कृतकामौ भूत्वा प्रतियास्यत इत्यन्वयः  ॥  १।६६।६,७  ॥   

  

श्रूयतामस्य धनुषो यदर्थमिह तिष्ठति  ॥  १।६६।८  ॥   

श्रूयतामिति । धनुः यदर्थं यत्प्रयोजनाय । इह अस्मद्गृहे, तिष्ठति । अस्य
धनुषः तत्प्रयोजनं श्रूयतामित्यर्थः  ॥  १।६६।८  ॥   

  

देवरात इति ख्यातो निमेष्षष्ठो महीपतिः ।  

न्यासो ऽयं तस्य भगवन् हस्ते दत्तो महात्मना  ॥  १।६६।९  ॥   

निमेः जनककूटस्थस्य । न्यासः निक्षेपरूपम्  ॥  १।६६।९  ॥   

  

दक्षयज्ञवधे पूर्वं धनुरायम्य वीर्यवान् ।  

रुद्रस्तु त्रिदशान् रोषात् सलीलमिदमब्रवीत्  ॥  १।६६।१०  ॥   

उक्तमर्थं विवृणोति--दक्षेत्यादिना । आयम्य आकृष्य  ॥  १।६६।१०  ॥   

  

यस्माद्भागार्थिनो भागान्नाकल्पयत मे सुराः ।  

वराङ्गाणि महार्हाणि धनुषा शातयामि वः  ॥  १।६६।११  ॥   

भागार्थिनः स्विष्टकृदादिभागार्थिनः । मे ममेत्यन्वयः । वराङ्गाणि शिरांसि
। अत्र तस्मादित्युपस्कार्यम् । शातयामि छिनद्मि  ॥  १।६६।११  ॥   

  

ततो विमनसः सर्वे देवा वै मुनिपुङ्गव ।  

प्रसादयन्ति देवेशं तेषां प्रीतो ऽभवद्भवः  ॥  १।६६।१२  ॥   

विमनसः दीनाः । भवः रुद्रः  ॥  १।६६।१२  ॥   

  

प्रीतियुक्तः स सर्वेषां ददौ तेषां महात्मनाम् ।  

तदेतद्देवदेवस्य धनूरत्नं महात्मनः ।  

न्यासभूतं तदा न्यस्तमस्माकं पूर्वके विभो  ॥  १।६६।१३  ॥   

ददौ धनुरिति शेषः । धनूरत्नं धनुःश्रेष्ठम् । पूर्वके देवराते । न्यासभूतं
न्यस्तम्, देवैरिति शेषः  ॥  १।६६।१३  ॥   

  

अथ मे कृषतः क्षेत्रं लाङ्गलादुत्थिता मया ।  

क्षेत्रं शोधयता लब्धा नाम्ना सीतेति विश्रुता  ॥  १।६६।१४  ॥   

अथेति । अथ वृत्तान्तान्तरारम्भे । क्षेत्रं यागभूमिम् । मे कृषतः मयि
कर्षतीत्यर्थः । चयनार्थमिति शेषः । ऽलाङ्गलं पवीरवमिति द्वाभ्यामृषभेण
कृषतिऽ इत्यादिशास्त्रात् । लाङ्गलात् लाङ्गलपद्धतेरित्यर्थः । उत्थितेति,
कन्येति शेषः । सा च क्षेत्रं शोधयता मया लब्धेति हेतोर्नाम्ना सीतेति
विश्रुता आसीत् । सीता लाङ्गलपद्धतिः । सीतायां जातत्वात्सीतेत्युच्यते  ॥ 
१।६६।१४  ॥   

  

भूतलादुत्थिता सा तु व्यवर्द्धत ममात्मजा ।  

वीर्यशुल्केति मे कन्या स्थापितेयमयोनिजा  ॥  १।६६।१५  ॥   

भूतला दुत्थितां तां तु वर्द्धमानां ममात्मजाम् ।  

वरयामासुरागम्य राजानो मुनिपुङ्गव  ॥  १।६६।१६  ॥   

तेषां वरयतां कन्यां सर्वेषां पृथिवीक्षिताम् ।  

वीर्यशुल्केति भगवन् न ददामि सुतामहम्  ॥  १।६६।१७  ॥   

व्यवर्द्धत मत्कृतपोषणादिति शेषः । अतो ममात्मजा । वीर्यं धनुरारोपणं तदेव
शुल्कं मूल्यं यस्याः सा वीर्यशुल्का । इति हेतौ ।
वीर्यशुल्कत्वात्स्थापिता न कस्मैचिद्दत्तेति भावः  ॥  १।६६।१५१७  ॥   

  

ततः सर्वे नृपतयः समेत्य मुनिपुङ्गव ।  

मिथिलामभ्युपागम्य वीर्यजिज्ञासवस्तदा  ॥  १।६६।१८  ॥   

वीर्यजिज्ञासवः धनुःसारजिज्ञासवः । अभवन्निति शेषः  ॥  १।६६।१८  ॥   

  

तेषां जिज्ञासमानानां वीर्यं धनुरुपाहृतम् ।  

न शेकुर्ग्रहणे तस्य धनुषस्तोलने ऽपि वा  ॥  १।६६।१९  ॥   

तेषामिति । वीर्यं जिज्ञासमानानां तेषां कृते धनुः उपाहृतं आनीतम् । ग्रहणे
धारणे । तोलने भारपरीक्षार्थं हस्तेन चालने  ॥  १।६६।१९  ॥   

  

तेषां वीर्यवतां वीर्यमल्पं ज्ञात्वा महामुने ।  

प्रत्याख्याता नृपतयस्तन्निबोध तपोधन  ॥  १।६६।२०  ॥   

तेषामिति । तन्निबोधेति तदित्यव्ययम् । तस्मात्कारणात् अनन्तरं यद्वृत्तं
तन्निबोधेत्यर्थः  ॥  १।६६।२०  ॥   

  

ततः परमकोपेन राजानो नृपपुङ्गव ।  

न्यरुन्धन् मिथिलां सर्वे वीर्यसन्देहमागताः  ॥  १।६६।२१  ॥   

वीर्यसन्देहं वीर्यशैथिल्यम्  ॥  १।६६।२१  ॥   

  

आत्मानमवधूतं ते विज्ञाय नृपपुङ्गवाः ।  

रोषेण महताविष्टाः पीडयन् मिथिलां पुरीम्  ॥  १।६६।२२  ॥   

मिथिलावरोधे निमित्तान्तरमाह--आत्मानमिति । ते नृपाः । आत्मानं स्वात्मानम्
। मया अवधूतं वीर्यशुल्ककरणेन तिरस्कृतं विज्ञाय, पीडयन् अपीडयन्  ॥ 
१।६६।२२  ॥   

  

ततः संवत्सरे पूर्णे क्षयं यातानि सर्वशः ।  

साधनानि मुनिश्रेष्ठ ततो ऽहं भृशदुःखितः  ॥  १।६६।२३  ॥   

साधनानि दुर्गरक्षण साधनानि  ॥  १।६६।२३  ॥   

  

ततो देवगणान् सर्वान् तपसा ऽहं प्रसादयम् ।  

ददुश्च परमप्रीताश्चतुरङ्गबलं सुराः  ॥  १।६६।२४  ॥   

प्रसादयं प्रासादयम्  ॥  १।६६।२४  ॥   

  

ततो भग्ना नृपतयो हन्यमाना दिशो ययुः ।  

अवीर्या वीर्यसन्दिग्धाः सामात्याः पापकर्मणः  ॥  १।६६।२५  ॥   

तदेतन्मुनिशार्दूल धनुः परमभास्वरम् ।  

रामलक्ष्मणयोश्चापि दर्शयिष्यामि सुव्रत  ॥  १।६६।२६  ॥   

यद्यस्य धनुषो रामः कुर्यादारोपणं मुने ।  

सुतामयोनिजां सीतां दद्यां दाशरथेरहम्  ॥  १।६६।२७  ॥   

इत्यार्षे श्रीरामायणे वाल्मीकीये आदिकाव्ये बालकाण्डे षट्षष्टितमः सर्गः
 ॥  ६६  ॥   

वीर्यसन्दिग्धाः सन्दिग्धवीर्याः । पापकर्मणः पापकर्माणः  ॥  १।६६।२५२७  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने  

षट्षष्टितमः सर्गः  ॥  ६६  ॥   

  


