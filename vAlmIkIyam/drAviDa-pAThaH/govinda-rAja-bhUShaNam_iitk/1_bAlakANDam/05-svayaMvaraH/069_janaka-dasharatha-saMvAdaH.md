+++
title = "०६९ जनक-दशरथ-संवादः"
title_english = "069 dasharatha arrives at mithila"

+++


ततो रात्र्यां व्यतीतायां सोपाध्यायः सबान्धवः ।  

राजा दशरथो हृष्टः सुमन्त्रमिदमब्रवीत्  ॥  १।६९।१  ॥   

अथ दशरथस्य मिथिलागमनमेकोनसप्ततितमे--ततो रात्र्यामित्यादि  ॥  १।६९।१  ॥   

  

अद्य सर्वे धनाध्यक्षा धनमादाय पुष्कलम् ।  

व्रजन्त्वग्रे सुविहिता नानारत्नसमन्विताः  ॥  १।६९।२  ॥   

धनाध्यक्षाः कोशरक्षाधिकृताः । पुष्कलं श्रेष्ठम् । "श्रेयान् श्रेष्ठः
पुष्कलः स्यात्" इत्यमरः । सुविहिताः सुसम्पादितकल्याणोचितकर्माणः  ॥ 
१।६९।२  ॥   

  

चतुरङ्गं बलं चापि शीघ्रं निर्यातु सर्वशः ।  

ममाज्ञासमकालं च यानयुग्यमनुत्तमम्  ॥  १।६९।३  ॥   

यानयुग्यमिति । यानं शिबिकान्दोलिकादि, युग्यं रथादि ।
सेनाङ्गत्वादेकवद्भावः  ॥  १।६९।३  ॥   

  

वसिष्ठो वामदेवश्च जाबालिरथ काश्यपः ।  

मार्कण्डेयः सुदीर्घायुर्ऋषिः कात्यायनस्तथा  ॥  १।६९।४  ॥   

एते द्विजाः प्रयान्त्वग्रे स्यन्दनं योजयस्व मे ।  

यथा कालात्ययो न स्याद्दूता हि त्वरयन्ति माम्  ॥  १।६९।५  ॥   

वचनात्तु नरेन्द्रस्य सा सेना चतुरङ्गिणी ।  

राजानमृषिभिः सार्द्धं व्रजन्तं पृष्ठतो ऽन्वगात्  ॥  १।६९।६  ॥   

यथा कालात्ययः कालातिक्रमः न स्यात्तथा प्रयान्त्विति योजना  ॥  १।६९।४६
 ॥   

  

गत्वा चतुरहं मार्गं विदेहानभ्युपेयिवान् ।  

राजा तु जनकः श्रीमान् श्रुत्वा पूजामकल्पयत्  ॥  १।६९।७  ॥   

चतुरहं चतुर्ष्वहस्सु । श्रुत्वा दशरथमागतं श्रुत्वा । पूजाम् उपधाम्  ॥ 
१।६९।७  ॥   

  

ततो राजानमासाद्य वृद्धं दशरथं नृपम् ।  

जनको मुदितो राजा हर्षं च परमं ययौ ।  

उवाच च नरश्रेष्ठो नरश्रेष्ठं मुदान्वितः  ॥  १।६९।८  ॥   

राजानमासाद्य मुदितः विवाहः शीघ्रं भावीति हर्षं ययौ  ॥  १।६९।८  ॥   

  

स्वागतं ते महाराज दिष्ट्या प्राप्तो ऽसि राघव ।  

पुत्रयोरुभयोः प्रीतिं लप्स्यसे वीर्यनिर्जिताम्  ॥  १।६९।९  ॥   

वीर्यनिर्जितां पुत्रयोर्वीर्येण धनुर्भङ्गादिना सम्भूतामित्यर्थः  ॥ 
१।६९।९  ॥   

  

दिष्ट्या प्राप्तो महातेजा वसिष्ठो भगवानृषिः ।  

सह सर्वैर्द्विजश्रेष्ठैर्देवैरिव शतक्रतुः  ॥  १।६९।१०  ॥   

वसिष्ठस्य शतक्रतुसाम्यं पूर्णधर्मत्वेन  ॥  १।६९।१०  ॥   

  

दिष्ट्या मे निर्जिता विघ्ना दिष्ट्या मे पूजितं कुलम् ।  

राघवैः सह सम्बन्धाद्वीर्यश्रेष्ठैर्महात्मभिः  ॥  १।६९।११  ॥   

विघ्नाः कन्याप्रदानप्रतिबन्धकाः । पूजितत्वे हेतुमाह--राघवैरिति । यत
इत्युपस्कार्यम्  ॥   

१।६९।११  ॥   

  

श्वः प्रभाते नरेन्द्रेन्द्र निर्वर्तयितुमर्हसि ।  

यज्ञस्यान्ते नरश्रेष्ठ विवाहमृषिसम्मतम्  ॥  १।६९।१२  ॥   

इक्ष्वाकुप्रथमवंशत्वेन नरेन्द्राणामिन्द्रत्वम् । यज्ञस्यान्त इति,
त्रिचतुरदिनानन्तरभाविनीति शेषः । ऋषिसम्मतं ब्राह्मं विवाहमित्यर्थः  ॥ 
१।६९।१२  ॥   

  

तस्य तद्वचनं श्रुत्या ऋषिमध्ये नराधिपः ।  

वाक्यं वाक्यविदां श्रेष्ठः प्रत्युवाच महीपतिम्  ॥  १।६९।१३  ॥   

महीपतिं जनकम्  ॥  १।६९।१३  ॥   

  

प्रतिग्रहो दातृवशः श्रुतमेतन्मया पुरा ।  

यथा वक्ष्यसि धर्मज्ञ तत्करिष्यामहे वयम्  ॥  १।६९।१४  ॥   

प्रतिग्रह इति । कन्यागवादीनां प्रतिग्रहो दातृवश एव, यदा दाता ददाति तदा
प्रतिगृह्यते प्रतिग्रहीत्रेति वस्तुस्थितिः । एतत् युष्मदीयं
वीर्यशुल्ककन्याप्रदानमपि पूर्वमेव श्रुतम्, अतःपरं कन्याप्रदस्त्वं यथा
वक्ष्यसि तथा वयं करिष्यामः  ॥  १।६९।१४  ॥   

  

धर्मिष्ठं च यशस्यं च वचनं सत्यवादिनः ।  

श्रुत्वा विदेहाधिपतिः परं विस्मयमागतः  ॥  १।६९।१५  ॥   

विस्मयमिति । प्रतिग्रहो दातृवश इत्यादि विनयोक्तेरिति भावः  ॥  १।६९।१५
 ॥   

  

ततः सर्वे मुनिगणाः परस्परसमागमे ।  

हर्षेण महता युक्तास्तां निशामवसन् सुखम्  ॥  १।६९।१६  ॥   

परस्परसमागमे सम्भूते सतीति शेषः  ॥  १।६९।१६  ॥   

  

राजा च राघवौ पुत्रौ निशाम्य परिहर्षितः ।  

उवास परमप्रीतो जनकेनाभिपूजितः  ॥  १।६९।१७  ॥   

निशाम्य दृष्ट्वा । "शमो दर्शने" इति मित्वनिषेधान्न ह्रस्वः  ॥  १।६९।१७
 ॥   

  

जनको ऽपि महातेजाः क्रियां धर्मेण तत्त्ववित् ।  

यज्ञस्य च सुताभ्यां च कृत्वारात्रिमुवास ह  ॥  १।६९।१८  ॥   

इत्यार्षे श्रीरामायणे वाल्मीकीये आदिकाव्ये बालकाण्डे एकोनसप्ततितमःसर्गः
 ॥  ६९  ॥   

जनको ऽपीति । यज्ञस्य क्रियाम् अवशिष्टक्रियाम् । सुताभ्यां पुत्र्योः ।
क्रियामङ्कुरार्पणादिकम्  ॥  १।६९।१८  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने एकोनसप्ततितमः सर्गः  ॥  ६९  ॥   

  


