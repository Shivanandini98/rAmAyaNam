+++
title = "०७२ कन्यादानं गोदानञ्च"
title_english = "072 Marriage alliance to bharata shatrughna"

+++


तमुक्तवन्तं वैदेहं विश्वामित्रो महामुनिः ।  

उवाच वचनं वीरं वसिष्ठसहितो नृपम्  ॥  १।७२।१  ॥   

अथ विश्वामित्रेण भरतशत्रुघ्नार्थे कुशध्वजसुतावरणं गोदानकरणं च
द्विसप्ततितमे--तमुक्तवन्तमित्यादि । नृपं जनकम्  ॥  १।७२।१  ॥   

  

अचिन्त्यान्यप्रमेयानि कुलानि नरपुङ्गव ।  

इक्ष्वाकूणां विदेहानां नैषां तुल्यो ऽस्ति कश्चन  ॥  १।७२।२  ॥   

अचिन्त्यानीत्यादि । अचिन्त्यानि आश्चर्यभूतानि । अप्रमेयानि
अपरिच्छेद्यमहिमानि । एषाम् इक्ष्वाकुविदेहानाम् । तुल्यः कश्चन नास्ति यतः
अतःकारणादचिन्त्यत्वमप्रमेयत्वं चेति भावः  ॥  १।७२।२  ॥   

  

सदृशो धर्मसम्बन्धः सदृशो रूपसम्पदा ।  

रामलक्ष्मणयो राजन् सीता चोर्मिलया सह  ॥  १।७२।३  ॥   

सदृश इति । सीता ऊर्मिलया सह रामलक्ष्मणयोर्दीयते इति यत् । अयं
धर्मसम्बन्धः धर्मेण सम्बन्धः, यौनसम्बन्ध इति यावत् । सदृशः रूपसम्पदा च
सदृशः । यद्वा अयं करिष्यमाणो धर्मसम्बन्धः सदृशः उभयकुलसदृशः रूपसम्पदा च
सदृशः तुल्यरूपयोर्विवाह इत्यर्थः । अत्र हेतुमाह रामेति । सीता ऊर्मिलया
सह रामलक्ष्मणयोः यतः सदृशीत्यनुषङ्गः । यद्वा सीता ऊर्मिलया सह
रामलक्ष्मणयोः चकाराद्रामलक्ष्मणौ च सीतोर्मिलयोः रूपसम्पदा सदृशः ।
शकारान्ते बहुवचनम् । अतः सदृशो धर्मसम्बन्ध इत्यर्थः  ॥  १।७२।३  ॥   

  

वक्तव्यं च नरश्रेष्ठ श्रूयतां वचनं मम  ॥  १।७२।४  ॥   

भ्राता यवीयान् धर्मज्ञ एष राजा कुशध्वजः ।  

अस्य धर्मात्मनो राजन् रूपेणाप्रतिमं भुवि ।  

सुताद्वयं नरश्रेष्ठ पत्न्यर्थं वरयामहे  ॥  १।७२।५  ॥   

वक्तव्यञ्चेति । अन्यद्वक्तव्यं किञ्चिदस्ति तदपि श्रूयतामित्यर्थः  ॥ 
१।७२।४,५  ॥   

  

भरतस्य कुमारस्य शत्रुघ्नस्य च धीमतः ।  

वरयामस्सुते राजंस्तयोरर्थे महात्मनोः  ॥  १।७२।६  ॥   

पुत्रा दशरथस्येमे रूपयौवनशालिनः ।  

लोकपालोपमाः सर्वे देवतुल्यपराक्रमाः  ॥  १।७२।७  ॥   

पत्न्यर्थमित्युक्तं कयोरित्याकाङ्क्षायां तदुपपादयन्नाह--भरतस्येति ।
भरतस्य शत्रुघ्नस्य च तयोरुभयोरर्थ इत्यन्वयः  ॥  १।७२।६,७  ॥   

  

उभयोरपि राजेन्द्र सम्बन्धेनानुबध्यताम् ।  

इक्ष्वाकोः कुलमव्यग्रं भवतः पुण्यकर्मणः  ॥  १।७२।८  ॥   

उभयोरिति । उभयोर्युवयोः सम्बन्धेन कुलद्वयमप्यनुबध्यतामित्यर्थः । भवतः
कुलमित्यनुकर्षः । अव्यग्रं निर्दोषम् ।
अन्योन्यसम्बन्धेनान्योन्यमुत्कर्षं प्राप्नुयादित्यर्थः  ॥  १।७२।८  ॥   

  

विश्वामित्रवचः श्रुत्वा वसिष्ठस्य मते तदा ।  

जनकः प्राञ्जलिर्वाक्यमुवाच मुनिपुङ्गवौ  ॥  १।७२।९  ॥   

वसिष्ठस्य मतेवसिष्ठानुमत इत्यर्थः  ॥  १।७२।९  ॥   

  

कुलं धन्यमिदं मन्ये येषां नो मुनिपुङ्गवौ ।  

सदृशं कुलसम्बन्धं यदाज्ञापयथस्स्वयम्  ॥  १।७२।१०  ॥   

कुलमिति । यद्यस्मात् । मुनिपुङ्गवौ युवां येषां नः कुलसम्बन्धम्
इक्ष्वाकुवंशेन यौनसम्बन्धम् । स्वयं शिष्यमुखं विना आज्ञापयथः,
तस्मात्तेषां नः इदं कुलं धन्यं भाग्यशालीति मन्ये  ॥  १।७२।१०  ॥   

  

एवं भवतु भद्रं वः कुशध्वजसुते इमे ।  

पत्न्यौ भजेतां सहितौ शत्रुघ्नभरतावुभौ  ॥  १।७२।११  ॥   

पत्न्यौ भजेतां पत्नीत्वेन भजेताम् । सहितौ सदा सहचरौ  ॥  १।७२।११  ॥   

  

एकाह्ना राजपुत्रीणां चतसृ़णां महामुने ।  

पाणीन् गृह्णन्तु चत्वारो राजपुत्रा महाबलाः  ॥  १।७२।१२  ॥   

एकाह्नेति । एकाह्नेत्यजभाव आर्षः । सप्तम्यर्थे तृतीया । चतसृ़णामिति
"छन्दस्युभयथा" इति पक्षे दीर्घः  ॥  १।७२।१२  ॥   

  

उत्तरे दिवसे ब्रह्मन् फल्गुनीभ्यां मनीषिणः ।  

वैवाहिकं प्रशंसन्ति भगो यत्र प्रजापतिः  ॥  १।७२।१३  ॥   

उत्तरे फल्गुनीभ्यामुपलक्षितयोर्दिवसयोरुत्तरस्मिन् दिवसे,
उत्तरफल्गुन्यामित्यर्थः । यद्वा फल्गुनीभ्यामिति सप्तम्यर्थे चतुर्थी ।
फल्गुन्यामुत्तरे फल्गुन्याख्ये उत्तरनक्षत्र इत्यर्थः । प्रशस्ततायां
हेतुः भग इति । भगः प्रजापतिः । प्रजोत्पत्तिस्थानयोनिलिङ्गाधिष्ठाता देवता
। ननु-- "एकस्मिंस्तु गृहे कुर्यादेकामेव शुभक्रियाम् । अनेकां यस्तु
कुरुते स नाशमधिगच्छति  ॥ " इति ज्योतिश्शास्त्रे एकगृहे अनेकोत्सवनिषेधो
दृश्यत इति चेत्, मतान्तरे एकगृहे भ्रातृ़णामेकदोत्सवस्य विहितत्वात्।
उक्तं हि दैवज्ञविलासे "भिन्नोदरोदयवतामुद्वाहे कल्पयेत् पृथग्वेदिम्।
एकगृहे जगुरार्या मण्डपमेकं पराशरेणोक्तम्  ॥ " इति । नन्वेवमपि
लक्ष्मणशत्रुघ्नयोः कथमेकदा विवाहः? "एकमातृप्रसूतानामेकस्मिन्नेव वत्सरे ।
विवाहं मौञ्जिबन्धं च चूडाकर्म न कारयेत्  ॥ " इति निषेधादिति चेत् सत्यम्।
एकस्मिन् दिने तु कर्तव्य एव। उक्तं हि दैवज्ञविलासे "भ्रातृद्वये
स्वसृयुगे भ्रातृस्वसृयुगे तथा। समानाश्च क्रियाः कुर्युर्मातृभेदे तथैव च।
एकस्मिन् दिवसे त्वेकलग्ने भिन्नांशके तयोः। एकगर्भोदयवतोर्विवाहः
शुभकृद्भवेत्  ॥ " इति एकोदरयोरप्येकगृहे विवाहकरणवचनं द्रष्टव्यम्  ॥ 
१।७२।१३  ॥   

  

एवमुक्त्वा वचः सौम्यं प्रत्युत्थाय कृताञ्जलिः ।  

उभौ मुनिवरौ राजा जनको वाक्यमब्रवीत्  ॥  १।७२।१४  ॥   

प्रत्युत्थाय आदरातिशयेनेति भावः  ॥  १।७२।१४  ॥   

  

परो धर्मः कृतो मह्यं शिष्यो ऽस्मि भवतोः सदा  ॥  १।७२।१५  ॥   

परो धर्मः कन्याप्रदानरूपः  ॥  १।७२।१५  ॥   

  

इमान्यासनमुख्यानि आसातां मुनिपुङ्गवौ ।  

यथा दशरथस्येयं तथायोध्या पुरी मम ।  

प्रभुत्वे नास्ति सन्देहो यथार्हं कर्तुमर्हथ  ॥  १।७२।१६  ॥   

इमानीति सार्द्धश्लोक एकान्वयः । मद्भ्रातुर्मम दशरथस्य च यान्यासनमुख्यानि
सिंहासनानि तानि युवामासाताम् । पुरुषव्यत्यय आर्षः । विनयाय प्रथमपुरुषो
वा । राज्यत्रयमपि युष्मदीयमित्यर्थः । ननु दशरथसिंहासनं कथं त्वया शक्यं
दातुम् ? तत्राह यथेति । इयं मिथिला यथा दशरथस्येष्टविनियोगार्हा तथा
अयोध्या च मम, तथा च युवयोः प्रभुत्वे सन्देहो नास्ति । अतो यथार्हं
यथोचितम्, प्रभुत्वं कर्तुमर्हथ । पूजायां बहुवचनम् । वयं सर्वे भवदधीनाः
यूयमेवास्माकं त्रयाणां हितमुपदिश्य यथोचितं प्रकृतकार्यं
कर्तुमर्हथेत्यर्थः  ॥  १।७२।१६  ॥   

  

तथा ब्रुवति वैदेहे जनके रघुनन्दनः ।  

राजा दशरथो हृष्टः प्रत्युवाच महीपतिम्  ॥  १।७२।१७  ॥   

युवामसङ्ख्येयगुणौ भ्रातरौ मिथिलेश्वरौ ।  

ऋषयो राजसङ्घाश्च भवद्भ्यामभिपूजिताः  ॥  १।७२।१८  ॥   

स्वस्ति प्राप्नुहि भद्रं ते गमिष्यामि स्वमालयम् ।  

श्राद्धकर्माणि सर्वाणि विधास्यामीति चाब्रवीत्  ॥  १।७२।१९  ॥   

तमापृष्ट्वा नरपतिं राजा दशरथस्तदा ।  

मुनीन्द्रौ तौ पुरस्कृत्य जगामाशु महायशाः  ॥  १।७२।२०  ॥   

हृष्ट इति । एवमेकवाक्यवादेनेति शेषः  ॥  १।७२।१७२०  ॥   

  

स गत्वा निलयं राजा श्राद्धं कृत्वा विधानतः ।  

प्रभाते काल्यमुत्थाय चक्रे गोदानमुत्तमम्  ॥  १।७२।२१  ॥   

काल्यं काले कर्तव्यं गोदानं समावर्तनम्  ॥  १।७२।२१  ॥   

  

गवां शतसहस्राणि ब्राह्मणेभ्यो नराधिपः ।  

एकैकशो ददौ राजा पुत्रानुद्दिश्य धर्मतः  ॥  १।७२।२२  ॥   

तदङ्गदानान्याह--गवामित्यादि  ॥  १।७२।२२  ॥   

  

सुवर्णशृङ्गाः सम्पन्नाः सवत्साः कांस्यदोहनाः ।  

गवां शतसहस्राणि चत्वारि पुरुषर्षभः  ॥  १।७२।२३  ॥   

वित्तमन्यच्च सुबहुद्विजेभ्यो रघुनन्दनः ।  

ददौ गोदानमुद्दिश्य पुत्राणां पुत्रवत्सलः  ॥  १।७२।२४  ॥   

सम्पन्नाः । क्षीरसम्पन्नाः । कांस्यदोहनाः कांस्यमयदोहनपात्राः । सुबहु
अन्यद्वित्तं च  ॥   

१।७२।२३,२४  ॥   

  

ससुतैः कृतगोदानैर्वृतस्तु नृपतिस्तदा ।  

लोकपालैरिवाभाति वृतः सौम्यः प्रजापतिः  ॥  १।७२।२५  ॥   

इत्यार्षे श्रीरामायणे वाल्मीकीये आदिकाव्ये बालकाण्डे द्विसप्ततितमः सर्गः
 ॥  ७२  ॥   

सौम्यः सुप्रसन्नचित्तः  ॥  १।७२।२५  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने द्विसप्ततितमः सर्गः  ॥  ७२  ॥   

  


