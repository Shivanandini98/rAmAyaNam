+++
title = "०७३ सीतारामविवाहः"
title_english = "073 sItha s marriage with rAma"

+++


यस्मिंस्तु दवसे राजा चक्रे गोदानमुत्तमम् ।  

तस्मिंस्तु दिवसे शूरो युधाजित् समुपेयिवान्  ॥  १।७३।१  ॥   

अथ सीताविवाहस्त्रिसप्ततितमे--यस्मिन्नित्यादि  ॥  १।७३।१  ॥   

  

पुत्रः केकय राजस्य साक्षाद्भरतमातुलः ।  

दृष्ट्वा पृष्ट्वा च कुशलं राजानमिदमब्रवीत्  ॥  १।७३।२  ॥   

साक्षात्पदेन भिन्नोदरमातुलोप्यस्तीति गम्यते  ॥  १।७३।२  ॥   

  

केकयाधिपती राजा स्नेहात्कुशलमब्रवीत् ।  

येषां कुशलकामो ऽसि तेषां सम्प्रत्यनामयम्  ॥  १।७३।३  ॥   

केकयाधिपतिः स्वपिता । अनामयं कुशलं विद्यत इति शेषः  ॥  १।७३।३  ॥   

  

स्वस्रीयं मम राजेन्द्र द्रष्टुकामो महीपतिः ।  

तदर्थमुपयातो ऽहमयोध्यां रघुनन्दन  ॥  १।७३।४  ॥   

श्रुत्वा त्वहमयोध्यायां विवाहार्थं तवात्मजान् ।  

मिथिलामुपयातांस्तु त्वया सह महीपते ।  

त्वरयाभ्युपयातो ऽहं द्रष्टुकामः स्वसुः सुतम्  ॥  १।७३।५  ॥   

अथ राजा दशरथः प्रियातिथिमुपस्थितम् ।  

दृष्ट्वा परमसत्कारैः पूजनार्हमपूजयत्  ॥  १।७३।६  ॥   

स्वसुरपत्यं स्वस्रीयः  ॥  १।७३।४६  ॥   

  

ततस्तामुषितो रात्रिं सह पुत्रैर्महात्मभिः ।  

प्रभाते पुनरुत्थाय कृत्वा कर्माणि कर्मवित् ।  

ऋषींस्तदा पुरस्कृत्य यज्ञवाटमुपागमत्  ॥  १।७३।७  ॥   

यज्ञवाटं यज्ञवाटसमीपम् । अत्र यज्ञवाटशब्देनोत्सवशालोच्यते । पूर्वं
यज्ञस्यान्त इत्युक्तत्वेन यज्ञस्य समाप्तत्वात् उत्तरसर्गे
दशरथानुयानोक्तेश्च  ॥  १।७३।७  ॥   

  

युक्ते मुहूर्ते विजये सर्वाभरणभूषितैः ।  

भ्रातृभिः सहितो रामः कृतकौतुकमङ्गलः ।  

वसिष्ठं पुरतः कृत्वा महर्षीनपरानपि  ॥  १।७३।८  ॥   

वसिष्ठो भगवानेत्य वैदेहमिदमब्रवीत्  ॥  १।७३।९  ॥   

युक्ते विवाहानुरूपे । विजये विजयावहे न तु विजयाख्ये, तस्यापराह्णिकत्वात्
। मुहूर्तशब्दस्य घटिकाद्वयपरत्वे विजयः पूर्वाह्ण एव भवति । पुरतः कृत्वा
उपागमदिति शेषः । कृतकौतुकमङ्गलः कृतविवाहसूत्रबन्धनरूपमङ्गलाचारः ।
"कौतुकं विषयाभोगे हस्तसूत्रे" इत्यमरः  ॥  १।७३।८,९  ॥   

  

राजा दशरथो राजन् कृतकौतुकमङ्गलैः ।  

पुत्रैर्नरवरश्रेष्ठ दातारमभिकाङ्क्षते  ॥  १।७३।१०  ॥   

दातारमिति । त्वामिति शेषः  ॥  १।७३।१०  ॥   

  

दातृप्रतिगृहीतृभ्यां सर्वार्थाः प्रभवन्ति हि ।  

स्वधर्मं प्रतिपद्यस्व कृत्वा वैवाह्यमुत्तमम्  ॥  १।७३।११  ॥   

इत्युक्तः परमोदारो वसिष्ठेन महात्मना ।  

प्रत्युवाच महातेजा वाक्यं परमधर्मवित्  ॥  १।७३।१२  ॥   

दातृप्रतिगृहीतृभ्यामिति । योग इति शेषः । सर्वार्थाः दानप्रतिग्रहादयः ।
विवाह एव वैवाह्यं कृत्वा । स्वधर्मं प्रतिज्ञारूपम्  ॥  १।७३।११,१२  ॥   

  

कः स्थितः प्रतिहारो मे कस्याज्ञा सम्प्रतीक्षते ।  

स्वगृहे को विचारो ऽस्ति यथा राज्यमिदं तव  ॥  १।७३।१३  ॥   

प्रतिहारः द्वारपालः । किमर्थं द्रुतमागमनं परिह्रियत इति भावः । यथेति ।
त्वदीयं राज्यमिव मदीयमपि राज्यं तवैव तथा च मद्गृहमात्रस्य स्वीयत्वे को
विचार इत्यर्थः  ॥  १।७३।१३  ॥   

  

कृतकौतुकसर्वस्वा वेदिमूलमुपागताः ।  

मम कन्या मुनिश्रेष्ठ दीप्ता वह्नेरिवार्चिषः  ॥  १।७३।१४  ॥   

कृतकौतुकसर्वस्वाः अनुष्ठितविवाहोपयोगि सर्वमङ्गलाचाराः  ॥  १।७३।१४  ॥   

  

सज्जो ऽहं त्वत्प्रतीक्षो ऽस्मि वेद्यामस्यां प्रतिष्ठितः ।  

अविघ्नं कुरु तां राजा किमर्थमवलम्बते  ॥  १।७३।१५  ॥   

अविघ्नं अविलम्बम् । अवलम्बते विलम्बते  ॥  १।७३।१५  ॥   

  

तद्वाक्यं जनकेनोक्तं श्रुत्वा दशरथस्तदा ।  

प्रवेशयामास सुतान् सर्वानृषिगणानपि  ॥  १।७३।१६  ॥   

श्रुत्वेति वसिष्ठप्रेरितपुरुषमुखादित्यर्थः  ॥  १।७३।१६  ॥   

  

ततो राजा विदेहानां वसिष्ठमिदमब्रवीत् ।  

कारयस्व ऋषे सर्वामृषिभिः सहधार्मिक ।  

रामस्य लोकरामस्य क्रियां वैवाहिकीं प्रभो  ॥  १।७३।१७  ॥   

तत इति । लोका रमन्ते ऽस्मिन्निति लोकरामः । तस्य  ॥  १।७३।१७  ॥   

  

तथेत्युक्त्वा तु जनकं वसिष्ठो भगवानृषिः ।  

विश्वामित्रं पुरस्कृत्य शतानन्दं च धार्मिकम्  ॥  १।७३।१८  ॥   

प्रपामध्ये तु विधिवद्वेदिं कृत्वा महातपाः ।  

अलञ्चकार तां वेदिं गन्धपुष्पैः समन्ततः  ॥  १।७३।१९  ॥   

सुवर्णपालिकाभिश्च छिद्रकुम्भैश्च साङ्कुरैः ।  

अङ्कुराढ्यैः शरावैश्च धूपपात्रैः सधूपकैः  ॥  १।७३।२०  ॥   

शङ्खपात्रैः स्रुवैः स्रुग्भिः पात्रैरर्घ्याभिपूरितैः ।  

लाजपूर्णेश्च पात्रीभिरक्षतैरभिसंस्कृतैः  ॥  १।७३।२१  ॥   

तथेत्यादि । प्रपा पानीयशालिका । अभिनवनालिकेरादिपत्ररचितमण्डप इत्यर्थः ।
सुवर्णपालिकाभिः साङ्कुराभिरिति लिङ्गविपरिणामेनानुकृष्यते । छिद्रकुम्भैः
करकैः । शङ्खपात्रैः शङ्खरूपपात्रैः । स्रुक्स्रुवौ आज्यहोमसाधनपात्रविशेषौ
। अर्घ्याभिपूरितैः अर्घ्यार्थजलपूरितैः । लाजपूर्णैः पात्रैरित्यनुषज्यते
। पात्रीभिः कार्यान्तरोपयुक्तपात्रान्तरैः । अभिसंस्कृतैः
हरिद्रालेपनादिसंस्कारवद्भिः । अलञ्चकारेति पूर्वेणान्वयः  ॥  १।७३।१८२१
 ॥   

  

दर्भैः समैः समास्तीर्य विधिवन्मन्त्रपूर्वकम् ।  

अग्निमाधाय वेद्यां तु विधिमन्त्रपुरस्कृतम् ।  

जुहावाग्नौ महातेजा वसिष्ठो भगवानृषिः  ॥  १।७३।२२  ॥   

श्रीसीताविवाहमहोत्सवघट्टः  

ततः सीतां समानीय सर्वाभरणभूषिताम् ।  

समक्षमग्नेः संस्थाप्य राघवाभिमुखे तदा ।  

अब्रवीज्जनको राजा कौसल्यानन्दवर्द्धनम्  ॥  १।७३।२३  ॥   

समै समपरिमाणैः । अत्र पाणिग्रहणात्पूर्वं होमः आभ्युदयिकः  ॥  १।७३।२२,२३
 ॥   

  

इयं सीता मम सुता सहधर्मचरी तव ।  

प्रतीच्छ चैनां भद्रं ते पाणिं गृह्णीष्व पाणिना  ॥  १।७३।२४  ॥   

अथ सौन्दर्याभिजात्यादिना सीतायाः प्रतिग्रहार्हतां वदन्
प्रतिग्रहमनुजानाति इयमिति । इयम् अपरिच्छेद्य
सौन्दर्यसौकुमार्यलावण्यादिकं प्रत्यक्षेण निर्दिशति । न केवलं प्रत्यक्षं
सौन्दर्यादिकम् । प्रत्यक्षदृष्टमप्यनुमानेन
बुभुत्समानस्यायोनिजत्वेनानुमेयं चेत्याह सीता । ऽसीता लाङ्गलपद्धतिःऽ
तज्जन्यतया तथा व्यपदेशः । इयं सीता या सिद्धाश्रमात्प्रभृति
धनुर्भङ्गादिना कुतूहलगोचरतामासादिता सेयं सीता । यद्वा सीतादर्शनदशायां
विद्युत्स्फुरणसमय इव क्वचिदप्यवयविप्रतिपत्त्यभावेन ससम्भ्रमं रामं
प्रत्याह इयं सीतेति । यद्वा "प्रासादे सा पथि पथि च सा पृष्ठतः सा पुरः
सा" इत्युक्तरीत्या अनवरतभावनाप्रकर्षेण सर्वत्र सीतायाः प्रतीयमानत्वादाह
इयं सीतेति । यद्वा यथा राम आत्मानं मानुषं मन्यते, एवं सीतापि । अतो
राघवत्वे भवत्सीतेत्याह इयं सीतेति । न केवलं सौन्दर्यमस्मदपेक्षितम्,
किन्त्वाभिजात्यं चेत्यत्राह मम सुतेति ।  

आचारप्रधानजनककुलजातायाः किं वक्तव्यमाभिजात्यमिति भावः । यद्वा मम सुता
ऽमहता तपसा रामऽ इतिवत् तुभ्यं दातुं विरचितविविधव्रतोपवासादिकस्य मम
कन्येत्यर्थः । अस्त्वियं सुन्दरी भोगार्था, धर्माचरणार्थमन्यया
भवितव्यमिति मन्येतेत्यत्राह--सहधर्मचरी तवेति । भोगार्थेयमेव
धर्माचरणार्थापीति भावः । समानो धर्मः सहधर्मः, तं चरतीति सहधर्मचरी ।
"दोषो यद्यपि तस्य स्यात् सतामेतदगर्हितम् ।" इति वक्तुस्तवानुरूपेयम् "न
कश्चिन्नापराध्यति" इति वक्तीति भावः । एवं
सौन्दर्याभिजात्यधर्माचरणशीलत्वादिमत्त्वे ऽपि त्वदनुमत्यभावान्नैनां
प्रतिगृह्णामीत्यत्राहप्रतीच्छ चैनामिति । प्रतीच्छ गृहाण । सीतायाः
रामाविनाभूततया तस्याः प्रदानानर्हत्वात् ददामीत्यनुक्तिः । भद्रं
ते--स्वतःसिद्धायाः कस्त्वं दातुमिति रामः कुप्येदिति सान्त्वयति । यद्वा
निरतिशयकन्यालक्षणशालिन्या अस्याः प्रतिग्रहे भवतः सर्वाणि मङ्गलानि
भविष्यन्तीत्यर्थः । यद्वा अनुरूपवधूवरयोः संयोगे दृष्टिदोषो भविष्यतीति
मङ्गलमाशास्ते भद्रं त इति । एवं मयानुज्ञाते
गान्धर्वराक्षसाभ्यामुद्वहेदिति भीतः प्राह--पाणिं गृह्णीष्वेति । "यदि
कामयेत स्त्रीरेव जनयेयमित्यङ्गुलीरेव गृह्णीयात्"
इत्याद्युक्तकामव्यावृत्तये पाणिमित्युक्तम् । प्रणयधारायां पादग्रहणमस्तु,
सम्प्रति पाणिं गृह्णीष्व पाणिनेति साहित्यकृतशोभाविशेषदर्शनाभिलाषेणोक्तम्
। ब्राह्मणस्यैव पाणिग्रहणम्, क्षत्रियादेः शरादिग्रहणं विहितम् अतः कथमिदं
सङ्गच्छत इति न शङ्कनीयम्, तस्यासवर्णविषयत्वात् । आह मनुः--
"पाणिग्रहणसंस्कारः सवर्णासु प्रदृश्यते । असवर्णास्वयं ज्ञेयो
विधिरुद्वाहकर्मणि । शरः क्षत्रियया ग्राह्यः प्रतोदो वैश्यकन्यया ।
वासोदशा शूद्रया तु वर्णोत्कृष्टस्य वेदने  ॥ " इति। अतः सर्ववर्णानामपि
सवर्णासु पाणिग्रहोऽस्त्येव  ॥  १।७३।२४  ॥   

  

पतिव्रता महाभागा छायेवानुगता सदा ।  

इत्युक्त्वा प्राक्षिपद्राजा मन्त्रपूतं जलं तदा  ॥  १।७३।२५  ॥   

पतिव्रतेत्यादि । भविष्यतीति शेषः, प्राक्षिपत् रामहस्त इति शेषः  ॥ 
१।७३।२५  ॥   

  

  

साधु साध्विति देवानामृषीणां वदतां तदा ।  

देवदुन्दुभिनिर्घोषः पुष्पवर्षो महानभूत्  ॥  १।७३।२६  ॥   

एवं दत्त्वा तदा सीतां मन्त्रोदकपुरस्कृताम् ।  

अब्रवीज्जनको राजा हर्षेणाभिपरिप्लुतः  ॥  १।७३।२७  ॥   

शुभनिमित्तमाह--साध्विति । वदतां वदत्सु । पुष्पवर्षः पुष्पवर्षश्च  ॥ 
१।७३।२६,२७  ॥   

  

लक्ष्मणागच्छ भद्रं ते ऊर्मिलामुद्यतां मया ।  

प्रतीच्छ पाणिं गृह्णीष्व माभूत्कालस्य पर्ययः  ॥  १।७३।२८  ॥   

तमेवमुक्त्वा जनको भरतं चाभ्यभाषत ।  

गृहाण पाणिं माण्डव्याः पाणिना रघुनन्दन  ॥  १।७३।२९  ॥   

शत्रुघ्नं चापि धर्मात्मा अब्रवीज्जनकेश्वरः ।  

श्रुतकीर्त्या महाबाहो पाणिं गृह्णीष्व पाणिना  ॥  १।७३।३०  ॥   

पर्ययः विलम्ब इत्यर्थः । भिन्नमातृकत्वात् भरतात्पूर्वं लक्ष्मणविवाहो न
दुष्यति । "पितृव्यपुत्रे सापत्ने परनारीसुतेषु वा । विवाहदानयज्ञादौ
परिवेदो न दूषणम्  ॥ " इति स्मरणात्  ॥  १।७३।२८३०  ॥   

  

सर्वे भवन्तः सौम्याश्च सर्वे सुचरितव्रताः ।  

पत्नीभिः सन्तु काकुत्स्था माभूत्कालस्य पर्ययः  ॥  १।७३।३१  ॥   

जनकस्य वचः श्रुत्वा पाणीन् पाणिभिरस्पृशन् ।  

चत्वारस्ते चतसृ़णां वसिष्ठस्य मते स्थिताः  ॥  १।७३।३२  ॥   

पत्नीभिः सहिता इति शेषः । अत्रोदकप्रदानमर्थसिद्धम् । जनकेनानुज्ञामात्रं
कृतम्, ज्येष्ठत्वात् । उदकप्रक्षेपणं तु माण्डवीश्रुतकीर्त्योः
कुशध्वजेनैव । तदाह याज्ञवल्क्यः-- "पिता पितामहो भ्राता सकुल्यो जननी तथा
। कन्याप्रदः पूर्वनाशे प्रकृतिस्थः परः परः  ॥ " इति  ॥  १।७३।३१,३२  ॥   

  

अग्निं प्रदक्षिणीकृत्य वेदिं राजानमेव च ।  

ऋषींश्चैव महात्मानः सभार्या रघुसत्तमाः ।  

यथोक्तेन तदा चक्रुर्विवाहं विधिपूर्वकम्  ॥  १।७३।३३  ॥   

अग्निमिति । अत्रैकस्यां वेदिकायां एकस्मिन्नेवाग्नौ वसिष्ठो जुहाव
तेनैवमेकमग्निं सर्वे स्वस्वभार्यापाणीन् गृहीत्वा प्रदक्षिणीकृत्य
चक्रुरित्युत्तरत्रान्वयः । राजानं जनकम्, यथोक्तेन शास्त्रोक्तप्रकारेण ।
विधिपूर्वकं कल्पसूत्रपूर्वकम् । विवाहं विवाहकर्म । तदा तस्मिन्काले ।
चक्रुः स्वसूत्रानुरोधेन प्रत्येकं पाणिग्रहणहोमं चक्रुरित्यर्थः । पूर्वं
वसिष्ठेन होमवचनमाभ्युदयिककर्मपरम् । अग्निप्रतिष्ठापनपूर्वकं विवाहहोमो
ऽत्रोच्यते । पाणिग्रहणानन्तरमग्निं ब्राह्मणान् दातारं जनकं च
प्रदक्षिणीकृत्य स्वकल्पोक्तविधानेन प्रत्येकमग्निं प्रतिष्ठाप्य
विवाहहोमांश्चक्रुरित्यर्थः  ॥  १।७३।३३  ॥   

  

पुष्पवृष्टिर्महत्यासीदन्तरिक्षात्सुभास्वरा ।  

दिव्यदुन्दुभिनिर्घोषैर्गीतवादित्रनिस्वनैः  ॥  १।७३।३४  ॥   

सीताप्रदानकालिकशुभं निमित्तमुक्तम् । अथ सर्वसाधारण्येन
विवाहकर्मकालिकशुभनिमित्तानि दर्शयति--पुष्पवृष्टिरिति  ॥  १।७३।३४  ॥   

  

ननृतुश्चाप्सरस्सङ्घा गन्धर्वाश्च जगुः कलम् ।  

विवाहे रघुमुख्यानां तदद्भुतमदृश्यत  ॥  १।७३।३५  ॥   

तत् पुष्पवृष्ट्यादिकम्  ॥  १।७३।३५  ॥   

  

ईदृशे वर्तमाने तु तूर्योद्घुष्टनिनादिते ।  

त्रिरग्निं ते परिक्रम्य ऊहुर्भार्या महौजसः  ॥  १।७३।३६  ॥   

अथ लाजहोमपूर्वकं स्वस्वाग्निप्रदक्षिणत्रयं दर्शयति--ईदृश इति । ईदृशे
पूर्वोक्तरूपे । तूर्याणां नृत्यगीतवाद्यानाम् । उद्घुष्टेन उद्घोषणेन ।
निनादिते नादे प्रतिध्वनिरूपे वर्तमाने । अग्निं स्वस्वाग्निं ।
त्रिःपरिक्रम्य ऊहुः विवाहं निर्वर्तयामासुः  ॥  १।७३।३६  ॥   

  

अथोपकार्यां जग्मुस्ते सभार्या रघुनन्दनाः ।  

राजाप्यनुययौ पश्यन् सर्षिसङ्घः सबान्धवः  ॥  १।७३।३७  ॥   

इत्यार्षे श्रीरामायणे वाल्मीकीये आदिकाव्ये बालकाण्डे त्रिसप्ततितमः सर्गः
 ॥  ७३  ॥   

राजा दशरथः । पश्यन् सभार्यान् पुत्रानित्यर्थः  ॥  १।७३।३७  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने त्रिसप्ततितमः सर्गः  ॥  ७३  ॥   

  


