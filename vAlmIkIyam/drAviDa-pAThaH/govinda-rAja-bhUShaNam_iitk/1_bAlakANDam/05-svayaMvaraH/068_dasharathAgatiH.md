+++
title = "०६८ दशरथागतिः"
title_english = "068 janaka sends message to ayodhya"

+++


जनकेन समादिष्टा दूतास्ते क्लान्तवाहनाः ।  

त्रिरात्रमुषिता मार्गे ते ऽयोध्यां प्राविशन् पुरीम्  ॥  १।६८।१  ॥   

अथ जानकीविवाहाय दशरथाह्वानमष्टषष्टितमे--जनकेनेत्यादि । त्रिरात्रमिति ।
तिस्रो रात्रयस्त्रिरात्रम्, सङ्ख्यादित्वात् रात्र्यन्तादच्समासान्तः ।
अत्यन्तसंयोगे द्वितीया  ॥  १।६८।१  ॥   

  

ते राजवचनाद्दूता राजवेश्म प्रवेशिताः ।  

ददृशुर्देवसङ्काशं वृद्धं दशरथं नृपम्  ॥  १।६८।२  ॥   

राजवचनात् जनको ऽस्मानिह प्रेषितवानिति स्वराजसङ्कीर्तनात्  ॥  १।६८।२  ॥   

  

बद्धाञ्जलिपुटाः सर्वे दूताविगतसाध्वसाः ।  

राजानं प्रयता वाक्यमब्रुवन् मधुराक्षरम्  ॥  १।६८।३  ॥   

विगतसाध्वसाः दशरथसौजन्येन विज्ञापने निर्भयाः  ॥  १।६८।३  ॥   

  

मैथिलो जनको राजा साग्निहोत्रपुरस्कृतम् ।  

कुशलं चाव्ययं चैव सोपाध्यायपुरोहितम्  ॥  १।६८।४  ॥   

मुहुर्मुहुर्मधुरया स्नेहसंयुक्तया गिरा ।  

जनकस्त्वां महाराजा पृच्छते सपुरःसरम्  ॥  १।६८।५  ॥   

मैथिल इत्यादि श्लोकद्वयमेकान्वयम् । मैथिलः मिथिलेश्वरः ।
पुरस्कृताग्निहोत्रसहितः साग्निहोत्रपुरस्कृतः ।
आहिताग्न्यादित्वान्निष्ठायाः परनिपातः । पुरस्सरन्तीति पुरस्सरा भृत्याः,
तत्सहितम् । एवम्भूतं त्वां कुशलं क्षेमम् अव्ययं अनपायम्, योगमिति यावत् ।
आपृच्छते मद्वचनादिति शेषः । "आङिनुपृच्छयोरुपसङ्ख्यानम्" इति आत्मनेपदम् ।
अत्र द्वितीयजनकशब्दो विप्रकृष्टजनकशब्दा विस्मरणार्थः  ॥  १।६८।४,५  ॥   

  

पृष्ट्वा कुशलमव्यग्रं वैदेहो मिथिलाधिपः ।  

कौशिकानुमते वाक्यं भवन्तमिदमब्रवीत्  ॥  १।६८।६  ॥   

कौशिकानुमते कौशिकानुमत्या  ॥  १।६८।६  ॥   

  

पूर्वं प्रतिज्ञा विदिता वीर्यशुल्का ममात्मजा ।  

राजानश्च कृतामर्षा निर्वीर्या विमुखीकृताः  ॥  १।६८।७  ॥   

पूर्वमिति । वीर्यशुल्केति मम प्रतिज्ञा भवद्भिर्विदिता । राजानश्च
निर्वीर्याः धनुरारोपणासमर्थाः, विमुखीकृता इत्यपि विदितमित्यन्वयः  ॥ 
१।६८।७  ॥   

  

सेयं मम सुता राजन् विश्वामित्रपुरस्सरैः ।  

यदृच्छयागतैर्वीरैर्निर्जिता तव पुत्रकैः  ॥  १।६८।८  ॥   

सेयमिति । सेयं उक्तरीत्या सर्वैः प्रार्थनीया । मम सुता त्वया सह
सम्बन्धार्हस्य मे पुत्री । स्वपुरे तदागमनप्रसक्तिं दर्शयति
विश्वामित्रपुरस्सरैरिति । यदृच्छया मद्भागधेयात् । पुत्रकैः पूजायां
बहुवचनम् । जामातृत्वाध्यवसायात् महाराजकुमारत्वाद्वा पूजा । अल्पार्थेन
कप्रत्ययेन बाल्यं द्योतितम्  ॥  १।६८।८  ॥   

  

तच्च राजन् धनुर्दिव्यं मध्ये भग्नं महात्मना ।  

रामेण हि महाराज महत्यां जनसंसदि  ॥  १।६८।९  ॥   

कथं निर्जितेत्यत्राह--तच्चेति । तच्च ऐश्वरमपि । नेदमैन्द्रजालिकमित्याह
महात्मनेति । नेयं पक्षपातोक्तिरित्याह महत्यामिति  ॥  १।६८।९  ॥   

  

अस्मै देया मया सीता वीर्यशुल्का महात्मने ।  

प्रतिज्ञां कर्तुमिच्छामि तदनुज्ञातुमर्हसि  ॥  १।६८।१०  ॥   

सोपाध्यायो महाराज पुरोहितपुरस्सरः ।  

शीघ्रमागच्छ भद्रं ते द्रष्टुमर्हसि राघवौ  ॥  १।६८।११  ॥   

प्रतिज्ञां प्रतिज्ञातं सीताप्रदानम्  ॥  १।६८।१०,११  ॥   

  

प्रीतिं च मम राजेन्द्र निर्वर्तयितुमर्हसि ।  

पुत्रयोरुभयोरेव प्रीतिं त्वमपि लप्स्यसे  ॥  १।६८।१२  ॥   

एवं विदेहाधिपतिर्मधुरं वाक्यमब्रवीत् ।  

विश्वामित्राभ्यनुज्ञातः शतानन्दमते स्थितः  ॥  १।६८।१३  ॥   

दूतवाक्यं तु तच्छ्रुत्वा राजा परमहर्षितः ।  

वसिष्ठं वामदेवं च मन्त्रिणो ऽन्यांश्च सो ऽब्रवीत्  ॥  १।६८।१४  ॥   

प्रीतिं त्वद्दर्शनप्रीतिं सीताप्रदानप्रीतिं वा । पुत्रयोः पुत्री च
पुत्रश्च तयोः । एकशेषः । प्रीतिं तद्विषयप्रीतिम्,
तदुभयकल्याणदर्शनप्रीतिमितियावत् । मत्पुत्र्यां त्वत्पुत्रे चेत्यर्थः ।
यद्वा स्नुषा च पुत्रीत्येव गृह्यते । यद्वा लक्ष्मणायोर्मिलाप्रदानं
सिद्धं कृत्वोच्यते उभयोरिति  ॥  १।६८।१२१४  ॥   

  

गुप्तः कुशिकपुत्रेण कौसल्यानन्दवर्द्धनः ।  

लक्ष्मणेन सह भ्रात्रा विदेहेषु वसत्यसौ  ॥  १।६८।१५  ॥   

दृष्टवीर्यस्तु काकुत्स्थो जनकेन महात्मना ।  

सम्प्रदानं सुतायास्तु राघवे कर्त्तुमिच्छति  ॥  १।६८।१६  ॥   

गुप्त इत्यादि । विदेहेषु विदेहानां निवासभूते देशे । "जनपदे लुप्" इति
लुप् । असाविति बुद्धिसन्निकर्षेणोच्यते  ॥  १।६८।१५,१६  ॥   

  

यदि वो रोचते वृत्तं जनकस्य महात्मनः ।  

पुरीं गच्छामहे शीघ्रं माभूत्कालस्य पर्ययः  ॥  १।६८।१७  ॥   

यदि वो रोचत इति । यौनसम्बन्धयोग्यमिति शेषः । पर्ययः अतिक्रमः  ॥  १।६८।१७
 ॥   

  

मन्त्रिणो बाढमित्याहुः सह सर्वैर्महर्षिभिः ।  

सुप्रीतश्चाब्रवीद्राजा श्वो यात्रेति स मन्त्रिणः  ॥  १।६८।१८  ॥   

मन्त्रिण इति । श्वो यात्रेत्यब्रवीदिति तदर्थमुद्युङ्ध्वमिति भावः  ॥ 
१।६८।१८  ॥   

  

मन्त्रिणस्तां नरेन्द्रस्य रात्रिं परमसत्कृताः ।  

ऊषुस्ते मुदिताः सर्वे गुणैः सर्वैस्समन्विताः  ॥  १।६८।१९  ॥   

इत्यार्षे श्रीरामायणे वाल्मीकीये आदिकाव्ये बालकाण्डे अष्टषष्टितमः सर्गः
 ॥  ६८  ॥   

मन्त्रिणः जनकमन्त्रिणः । गुणैः सत्कारातिशयैः । तां रात्रिं तस्यां
रात्र्यामित्यर्थः  ॥  १।६८।१९  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने अष्टषष्टितमः सर्गः  ॥  ६८  ॥   

  


