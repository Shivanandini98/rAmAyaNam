+++
title = "०९६ भरतविषये रामलक्ष्मणसंवादः"
title_english = "096 Rama hears a gigantic clamour of an army"

+++


तां तथा दर्शयित्वा तु मैथिलीं गिरिनिम्नगाम् ।  

निषसाद गिरिप्रस्थे सीतां मांसेन छन्दयन्  ॥  २।९६।१  ॥   

एवं प्रासङ्गिकमुक्त्वा प्रकृतमनुसरति--तामित्यादिना । गिरिनिम्नगां
गिरिनदीम् । मांसेन छन्दयन् वशीकुर्वन् । "वशाभिप्राययोश्छन्दः" इति
वैजयन्ती  ॥  २।९६।१  ॥   

  

इदं मेध्यमिदं स्वादु निष्टप्तमिदमग्निना ।  

एवमास्ते स धर्मात्मा सीतया सह राघवः  ॥  २।९६।२  ॥   

वशीकरणप्रकारमाह--इदमित्यादिना । इदं मांसं मेध्यं शुद्धम्, निर्मलमिति
यावत् । स्वादु रसवत् । निष्टप्तं प्रतप्तम् । इदंशब्देन स्वभुक्तशेषमिति
गम्यते । एवमास्ते एवं ब्रुवन्नास्य इत्यर्थः  ॥  २।९६।२  ॥   

  

तथा तत्रासतस्तस्य भरतस्योपयायिनः ।  

सैन्यरेणुश्च शब्दश्च प्रादुरास्तां नभस्स्पृशौ  ॥  २।९६।३  ॥   

तथेति । तथा उक्तरीत्या । तत्र गिरिप्रस्थे । तस्य आसतः तस्मिन्नासीने सति
। सैन्यरेणुः शब्दः सैन्यशब्दश्चोभौ नभस्स्पृशौ सन्तौ प्रादुरास्ताम्  ॥ 
२।९६।३  ॥   

  

एतस्मिन्नन्तरे त्रस्ताः शब्देन महता ततः ।  

अर्दिता यूथपा मत्ताः सयूथा दुद्रुवुर्दिशः  ॥  २।९६।४  ॥   

एतस्मिन्निति । एतस्मिन्नन्तरे अस्मिन् शब्दश्रवणसमये । ततः तेन  ॥  २।९६।४
 ॥   

  

स तं सैन्यसमुद्धूतं शब्दं शुश्राव राघवः ।  

तांश्च विप्रद्रुतान् सर्वान् यूथपानन्ववैक्षत  ॥  २।९६।५  ॥   

स इति । सैन्यसमुद्धूतं सैन्योत्पादितम्  ॥  २।९६।५  ॥   

  

तांश्च विद्रवतो दृष्ट्वा तं च श्रुत्वा च निस्वनम् ।  

उवाच रामः सौमित्रिं लक्ष्मणं दीप्ततेजसम्  ॥  २।९६।६  ॥   

तानिति । दीप्ततेजसमित्यनेन वक्ष्यमाणावेक्षणक्षमत्वमुच्यते  ॥  २।९६।६  ॥   

  

हन्त लक्ष्मण पश्येह सुमित्रा सुप्रजास्त्वया ।  

भीमस्तनितगम्भीरस्तुमुलः श्रूयते स्वनः  ॥  २।९६।७  ॥   

हन्तेति । व्यप्रतायामव्ययं वाक्यारम्भे वा । "वाक्यारम्भे ऽनुकम्पायां
हन्त हर्षविषादयोः ।" इति वैजयन्ती । पश्य वृक्षमारुह्य प्रेक्षस्व ।
सुमित्रा सुप्रजास्त्वया त्वया सुमित्रा सत्पुत्रेति सान्त्वोक्तिः ।
भीमस्तनितगम्भीरः भयङ्करमेघनिर्घोषवद्गम्भीरः । महीस्तनितगम्भीर इति
पाठे--भूकम्पजनितशब्दवत् गम्भीर इत्यर्थः  ॥  २।९६।७  ॥   

  

गजयूथानि वा ऽरण्ये महिषा वा महावने ।  

वित्रासिता मृगाः सिंहैः सहसा प्रद्रुता दिशः  ॥  २।९६।८  ॥   

गजयूथानीति । मृगा इत्यत्रापि वाशब्दः सम्बन्धनीयः  ॥  २।९६।८  ॥   

  

राजा वा राजमात्रो वा मृगयामटते वने ।  

अन्यद्वा श्वापदं किञ्चित् सौमित्रे ज्ञातुमर्हसि  ॥  २।९६।९  ॥   

राजेति । राजमात्रः राजतुल्यः । कश्चिन्मृगयामुद्दिश्य अटते ।
आत्मनेपदमार्षम् । श्वापदं व्याघ्रादिहिंस्रपशुः । नपुंसकत्वमार्षम् ।
"व्याघ्रादयो वनचराः पशवः श्वापदा मताः" इति हलायुधः । अन्यो वा यःकश्चित्
श्वापदः अटत इति सम्बन्धः  ॥  २।९६।९  ॥   

  

सुदुश्चरो गिरिश्चायं पक्षिणामपि लक्ष्मण ।  

सर्वमेतद्यथातत्त्वमचिराज्ज्ञातुमर्हसि  ॥  २।९६।१०  ॥   

सुदुश्चर इति । अयं गिरिः पक्षिणामपि सुदुश्चरो वर्त्तते,
पक्षिसञ्चारोपीदानीं नास्तीत्यर्थः । सर्वमेतत्पूर्वोक्तकारणेष्वन्यतमं
ज्ञातुमर्हसीत्यर्थः  ॥  २।९६।१०  ॥   

  

स लक्ष्मणः संत्वरितः सालमारुह्य पुष्पितम् ।  

प्रेक्षमाणो दिशः सर्वाः पूर्वां दिशमुदैक्षत  ॥  २।९६।११  ॥   

स इति । पुष्पितमित्यनेन विरलपत्रतया ऽनावारकत्वमुक्तम् । सर्वा दिशः
प्रेक्षमाणः सामान्येन प्रेक्षमाणः सन् पूर्वां दिशमुदैक्षत सविशेषमलोकयत्
 ॥  २।९६।११  ॥   

  

उदङ्मुखः प्रेक्षमाणो ददर्श महतीं चमूम् ।  

रथाश्वगजसम्बाधां यत्तैर्युक्तां पदातिभिः  ॥  २।९६।१२  ॥   

तत्र हेतुदर्शनमाह--उदङ्मुख इत्यादिना । यत्तैः सन्नद्धैः  ॥  २।९६।१२  ॥   

  

तामश्वगजसम्पूर्णां रथध्वजविभूषिताम् ।  

शशंस सेनां रामाय वचनं चेदमब्रीत्  ॥  २।९६।१३  ॥   

तामिति । रथध्वजविभूषितां रथबद्धध्वजैरलङ्कृताम्  ॥  २।९६।१३  ॥   

  

अग्निं संशमयत्वार्यः सीता च भजतां गुहाम् ।  

सज्यं कुरुष्व चापं च शरांश्च कवचं तथा  ॥  २।९६।१४  ॥   

अग्निमिति । अग्निं संशमयतु, अन्यथा धूमानुसारेणागच्छेत्सेनेति भावः ।
सत्यं ज्यया मौर्व्या सहितं कुरुष्व, शरांश्च कवचं तथा शरांश्च कवचं च,
गृहाणेति शेषः । यद्वा कुरुष्वेत्यनुषङ्गः । करोतेः
क्रियासामान्यवाचित्वात् औचित्येन शरान् गृहाण कवचं धारयेत्यर्थः  ॥ 
२।९६।१४  ॥   

  

तं रामः पुरुषव्याघ्रो लक्ष्मणं प्रत्युवाच ह ।  

अङ्गावेक्षस्व सौमित्रे कस्येमां मन्यसे चमूम्  ॥  २।९६।१५  ॥   

तमिति । तम् एवं समीक्ष्य वदन्तम् । पुरुषव्याघ्रः समीक्ष्यकारीति भावः ।
अङ्गेति सम्बोधने । अवेक्षस्व ध्वजचिह्नेन सम्यगालोकये । इमां त्वया
दृष्टां चमूं कस्येयमिति मन्यसे, वदेति शेषः  ॥  २।९६।१५  ॥   

  

एवमुक्तस्तु रामेण लक्ष्मणो वाक्यमब्रवीत् ।  

दिधक्षन्निव तां सेनां रुषितः पावको यथा  ॥  २।९६।१६  ॥   

एवमिति । रुषितः कुपितः । कर्त्तरि क्तः । पावको यथा वह्नितुल्यः  ॥ 
२।९६।१६  ॥   

  

सम्पन्नं राज्यमिच्छंस्तु व्यक्तं प्राप्याभिषेचनम् ।  

आवां हन्तुं समभ्येति कैकेय्या भरतः सुतः  ॥  २।९६।१७  ॥   

सम्पन्नमिति । कैकेय्याः सुतः तत्सुतत्वेन क्रूरप्रकृतिः भरतः अभिषेचनं
प्राप्य कैकेयीवरानुरोधेनाभिषिक्तः तावताप्यतृप्तः । सम्पन्नं समृद्धम्,
निष्कण्टकमिति यावत् । राज्यमिच्छन् सन् तदंशभागिनौ आवां हन्तुं समभ्येति
 ॥  २।९६।१७  ॥   

  

एष वै सुमहान् श्रीमान् विटपी सम्प्रकाशते ।  

विराजत्युद्गतस्कन्धः कोविदारध्वजो रथे  ॥  २।९६।१८  ॥   

भरतागमने किं चिह्नमित्यत्राह--एष इति । विटपी ध्वजचिह्नीभूतो वृक्षः ।
प्रकाशते स्पष्टं दृश्यते । तमेव विशिनष्टि विराजतीति । उद्गतस्कन्धः
उन्नतस्कन्धः । उन्नतस्कन्धत्वं लिखितवृक्षद्वारा । कोविदारध्वजः
कोविदारवृक्षयुक्तो ध्वजः  ॥  २।९६।१८  ॥   

  

\[असौ हि सुमहास्कन्धो विटपी च महाद्रुमः ।  

विराजते महासैन्ये कोविदारध्वजो रथे  ॥ \]  

भजन्त्येते यथा काममश्वानारुह्य शीघ्रगान् ।  

एते भ्राजन्ति संहृष्टा गजानारुह्य सादिनः  ॥  २।९६।१९  ॥   

भजन्तीति । एते अश्वारोहाः अश्वानारुह्य भजन्ति, इमं देशं
प्राप्नुवन्तीत्यर्थः । सादिनः गजारोहाः  ॥  २।९६।१९  ॥   

  

गृहीतधनुषौ चावां गिरिं वीरश्रयावहै ।  

अथवेहैव तिष्ठावः सन्नद्धावुद्यतायुधौ  ॥  २।९६।२०  ॥   

गृहीतधनुषाविति । दुर्गे स्थित्वा युद्धार्थं गिरेः श्रयणम्  ॥  २।९६।२०
 ॥   

  

अपि नौ वशमागच्छेत् कोविदारध्वजो दणे  ॥  २।९६।२१  ॥   

अपिः कामप्रवेदने । नौ आवयोः  ॥  २।९६।२१  ॥   

  

अपि द्रक्ष्यामि भरतं यत्कृते व्यसनं महत् ।  

त्वया राघव सम्प्राप्तं सीतया च मया तथा  ॥  २।९६।२२  ॥   

अपिद्रक्ष्यामीत्यारभ्य श्लोकः  ॥  २।९६।२२  ॥   

  

यन्निमित्तं भवान् राज्याच्च्युतो राघव शाश्वतात् ।  

सम्प्राप्तो ऽयमरिर्वीर भरतो वध्य एव मे  ॥  २।९६।२३  ॥   

यन्निमित्तमिति । यन्निमित्तं यस्माद्भरताद्धेतोः  ॥  २।९६।२३  ॥   

  

भरतस्य वधे दोषं नाहं पश्यामि राघव ।  

पूर्वापकारिणां त्यागे न ह्यधर्मो विधीयते  ॥  २।९६।२४  ॥   

भरतस्येति । त्यागे वधे  ॥  २।९६।२४  ॥   

  

पूर्वापकारी भरतस्त्यक्तधर्मश्च राघव ।  

एतस्मिन्निहते कृत्स्नामनुशाधि वसुन्धराम्  ॥  २।९६।२५  ॥   

पूर्वापकारीति । अपकारश्च न प्रामादिक इत्याह त्यक्तधर्म इति  ॥  २।९६।२५
 ॥   

  

अद्य पुत्रं हतं सङ्ख्ये कैकेयी राज्यकामुका ।  

मया पश्येत् सुदुःखार्त्ता हस्तिभग्नमिव द्रुमम्  ॥  २।९६।२६  ॥   

अद्येति । सङ्ख्ये युद्धे । "मृधमास्कन्दनं सङ्ख्यम्" इत्यमरः  ॥  २।९६।२६
 ॥   

  

कैकेयीं च वधिष्यामि सानुबन्धां सबान्धवाम् ।  

कलुषेणाद्य महता मेदिनी परिमुच्यताम्  ॥  २।९६।२७  ॥   

कैकेयीमिति । वधिष्यामि । हन्तेर्वधादेश आर्षः । सानुबन्धा
मन्थराद्यनुबन्धसहिताम् । कलुषेण पापेन । "कलुषं
वृजिनैनोवमंहोदुरितदुष्कृतम्" इत्यमरः  ॥  २।९६।२७  ॥   

  

अद्येमं संयतं क्रोधमसत्कारं च मानद ।  

मोक्ष्यामि शत्रुसैन्येषु कक्षेष्विव हुताशनम्  ॥  २।९६।२८  ॥   

अद्येति । संयतं स्ताम्भतम् । असत्कारं तिस्कारम् । मोक्ष्यामि तत्कार्य्यं
करिष्यामीत्यर्थः, शरव्याजेन मोक्ष्यामीति वार्थः । कक्षेषु शुष्कगुल्मेषु
। मानदेत्यनेन मानं माच्छेत्सीरित्युच्यते  ॥  २।९६।२८  ॥   

  

अद्यैतच्चित्रकूटस्य काननं निशितैः शरैः ।  

भिन्दन् शत्रुशरीराणि करिष्ये शोणितोक्षितम्  ॥  २।९६।२९  ॥   

शरैर्निर्भिन्नहृदयान् कुञ्जरांस्तुरगांस्तथा ।  

श्वापदाः परिकर्षन्तु नरांश्च निहतान् मया  ॥  २।९६।३०  ॥   

अद्यैतदिति । शत्रुशरीराणि भिन्दन् एतत् काननं शोणितोक्षितं करिष्य
इत्यन्वयः  ॥  २।९६।२९३०  ॥   

  

शराणां धनुषश्चाहमनृणो ऽस्मि महामृधे ।  

ससैन्यं भरतं हत्वा भविष्यामि न संशयः  ॥  २।९६।३१  ॥   

शराणामिति । अहं यतः पूर्वं तत्रतत्र युद्धे शराणां धनुषश्च विषये अनृणः
ऋणरहितः शत्रुकलेवराहारदानेन परिहृतऋणः, स्वयं युद्धे क्वाप्यपराजितः
शत्रुजयैकशील इत्यर्थः । अतः अस्मीत्यहमर्थे ऽव्ययम् । अस्मि अहं महामृधे
भाविन्यपि युद्धे ससैन्यं भरतं हत्वा अनृण इत्यनुकर्षः, अनृणो
भविष्यामीत्यन्वयः । वनवासात्पूर्वमपि शम्बरसुतजयादिप्रतिपादनात् तत्र
लक्ष्मणस्यापि सहभावावश्यंभावाद्युद्धसम्भवः । अस्मीति क्रियापदं वा । तदा
अभवमित्यर्थः । यतः अनृणो ऽभवमित्यन्वयः । त्वयापि मद्वीर्यं
ज्ञातपूर्वमित्यर्थः  ॥  २।९६।३१  ॥   

  

इत्यार्षे श्रीरामायणे० श्रीमदयोध्याकाण्डे षण्णवतितमः सर्गः  ॥  ९६  ॥   

इति श्रीगो० श्रीरा० पीता० अयो० षण्णवतितमः सर्गः  ॥  ९६  ॥   


