+++
title = "०९३ रामाश्रमदर्शनम्"
title_english = "093 Bharata and his army reach Chitrakuta mountain"

+++


तया महत्या यायिन्या ध्वजिन्या वनवासिनः ।  

अर्द्दिता यूथपा मत्ताः सयूथाः सम्प्रदुद्रुवुः  ॥  २।९३।१  ॥   

तयेत्यादि । यायिन्या गच्छन्त्या । अर्दिताः पीडिताः । यूथपाः
गजादियूथनाथाः । "यूथनाथस्तु यूथपः" इत्यमरः  ॥  २।९३।१  ॥   

  

ऋक्षाः पृषतसङ्घाश्च रुरवश्च समतन्तः ।  

दृश्यन्ते वनराजीषु गिरिष्वपि नदीषु च  ॥  २।९३।२ ॥   

ऋक्षा इति । पृषतसङ्घाः बिन्दुमन्मृगसङ्घाः । ऋक्षाः भल्लूकाः । रुरवो
बिन्दुरहिताः स्थूलकायाः विकटश्रृङ्गा मृगाः । दृश्यन्ते अदृश्यन्त ।
वनराजीष्वित्यादिना अपूर्वमनुष्यादिदर्शनेन स्तब्धेक्षणाः स्थिता
इत्युच्यन्ते  ॥  २।९३।२  ॥   

  

स सम्प्रतस्थे धर्मात्मा प्रीतो दशरथात्मजः ।  

वृतो महत्या नादिन्या सेनया चतुरङ्गया  ॥  २।९३।३  ॥   

स इति । नादिन्या रथघोषहेषितबृंहितादिभिरिति शेषः  ॥  २।९३।३  ॥   

  

सागरौघनिभा सेना भरतस्य महात्मनः ।  

महीं सञ्छादयामास प्रावृषि द्यामिवाम्बुदः  ॥  २।९३।४  ॥   

सागरौघेति । द्यामाकाशम्  ॥  २।९३।४  ॥   

  

तुरङ्गौघैरवतता वारणैश्च महाजवैः ।  

अनालक्ष्याचिरं कालं तस्मिन् काले बभूव भूः  ॥  २।९३।५  ॥   

तुरङ्गौघैरिति । अवतता निरन्तरा । तस्मिन् काले गमनकाले । चिरकालमित्यनेन
कदाचिल्लक्ष्यत इति गम्यते  ॥  २।९३।५  ॥   

  

स यात्वा दूरमध्वानं सुपरिश्रान्तवाहनः ।  

उवाच भरतः श्रीमान् वसिष्ठं मन्त्रिणां वरम्  ॥  २।९३।६  ॥   

स इति । मन्त्रिणां मन्त्रविदाम् । यद्वा औचित्यान्मन्त्रशब्दः
कार्य्यविचारे वर्त्तते  ॥  २।९३।६  ॥   

  

यादृशं लक्ष्यते रूपं यथा चैव श्रुतं मया ।  

व्यक्तं प्राप्ताः स्म तं देशं भरद्वाजो यमब्रवीत्  ॥  २।९३।७  ॥   

यादृशमिति । अस्य देशस्य यादृशं रूपं लक्ष्यते । मन्दाकिनी ।
चित्रकूटमध्यवर्त्तित्वरूपं मया च यथा येन प्रकारेण श्रुतं भरद्वाजात् तथा
दृश्यत इति शेषः  ॥  २।९३।७  ॥   

  

अयं गिरिश्चित्रकूट इयं मन्दाकिनी नदी ।  

एतत् प्रकाशते दूरान्नीलमेघनिभं वनम्  ॥  २।९३।८  ॥   

तदेवाह--अयमित्यादिना । अयं पुरोवर्त्ती गिरिश्चित्रकूटो भवति तथेयं
मन्दाकिनी भवति । एतत् अनयोर्मध्यवर्त्ति वनं नीलमेघनिभं प्रकाशते  ॥ 
२।९३।८  ॥   

  

गिरेः सानूनि रम्याणि चित्रकूटस्य सम्प्रति ।  

वारणैरवमृद्यन्ते मामकैः पर्वतोपमैः  ॥  २।९३।९  ॥   

अथ तद्देशप्राप्तिं दर्शयति--गिरेः सानूनीति । सानूनि एतानीति सिद्धम् ।
अवमृद्यन्ते भज्यन्ते  ॥  २।९३।९  ॥   

  

मुञ्चन्ति कुसुमान्येते नगाः पर्वतसानुषु ।  

नीला इवातपापाये तोयं तोयधरा घनाः  ॥  २।९३।१०  ॥   

अथ रामनिवासत्वेन भोग्यताबुद्ध्या तद्वनं भ्रातरं प्रति
वर्णयति--मुञ्चन्तीत्यादिना । एते वकुला इत्यर्थः । आतपापाये घर्मान्ते,
वर्षाकाल इति यावत् । तोयधरा इति नीलत्वे हेतुः  ॥  २।९३।१०  ॥   

  

किन्नराचरितं देशं पश्य शत्रुघ्न पर्वतम् ।  

मृगैः समन्तादाकीर्णं मकरैरिव सागरम्  ॥  २।९३।११  ॥   

किन्नरेति । किन्नराचरितं देशं किन्नराचरितदेशरूपं पर्वतम्  ॥  २।९३।११  ॥   

  

एते मृगगणा भान्ति शीघ्रवेगाः प्रचोदिताः ।  

वायुप्रविद्धा शरदि मेघराजिरिवाम्बरे  ॥  २।९३।१२  ॥   

एत इति । प्रचोदिताः सैनिकैरिति शेषः । प्रविद्धा प्रेरितेति यावत्  ॥ 
२।९३।१२  ॥   

  

कुर्वन्ति कुसुमापीडान् शिरस्सु सुरभीनमी ।  

मेघप्रकाशैः फलकैर्दाक्षिणात्या यथा नराः  ॥  २।९३।१३  ॥   

कुर्वन्तीति । अमी भटाः मेघप्रकाशैः फलकैः केशबन्धविशेषैः वनसञ्चारार्थं
कल्पितैरुपलक्षिताः सन्तः । दाक्षिणात्या नरा यथा दाक्षिणात्या नरा इव ।
शिरस्सु कुसुमापीडान् कुसुमशेखरान् कुर्वन्ति । "आपीडशेखरोत्तंसावतंसाः
शिरसि स्रजः ।" इति हलायुधः । दाक्षिणात्या हि केशानुद्धृत्य बद्ध्वा
कुसुमापीडैरलङ्कुर्वन्ति  ॥  २।९३।१३  ॥   

  

निष्कूजमिव भूत्वेदं वनं घोरप्रदर्शनम् ।  

अयोध्येव जनाकीर्णा सम्प्रति प्रतिभाति मा  ॥  २।९३।१४  ॥   

निष्कूजमिति । घोरप्रदर्शनं क्रूरदर्शनमिदं वनं पुरा निष्कूजमिव भूत्वा
निर्जनं भूत्वेति यावत् । सम्प्रति जनाकीर्णा अयोध्या सौम्यनगरीव मा मां
प्रतिभाति  ॥  २।९३।१४  ॥   

  

खुरैरुदीरितो रेणुर्दिवं प्रच्छाद्य तिष्ठति ।  

तं वहत्यनिलः शीघ्रं कुर्वन्निव मम प्रियम्  ॥  २।९३।१५  ॥   

खुरैरिति । हयादिखुरैरुदीरितः उत्थापितो रेणुर्दिवं प्रच्छाद्य तिष्ठति ।
वहति द्रुतमपनयति । कुर्वन्निव मम प्रियं रामाश्रमदर्शनप्रदानादिति भावः ।
अनेनावगम्यते रामाश्रमवर्णनं तदधिष्ठितत्वेन प्रीतिहेतुत्वादिति  ॥  २।९३।१५
 ॥   

  

स्यन्दनांस्तुरगोपेतान् सूतमुख्यैरधिष्ठितान् ।  

एतान् सम्पततः शीघ्रं पश्य शत्रुघ्न कानने  ॥  २।९३।१६  ॥   

वक्ष्यमाणत्रासहेतुत्वेनाह--स्यन्दनानिति । सूतमुख्यैः सारथिमुख्यैः ।
सम्पततः रामदर्शनकुतूहलेन सम्यग्गच्छतः  ॥  २।९३।१६  ॥   

  

एतान् वित्रासितान् पश्य बर्हिणः प्रियदर्शनान् ।  

एतमाविशतः शीघ्रमधिवासं पतत्ित्रणः  ॥  २।९३।१७  ॥   

एतानिति । वित्रासितान् रथैरिति शेषः । बर्हिणः मयूरान् । एतं शैलम् ।
पतत्त्रिणः प्रशस्तपक्षानिति बर्हिविशेषणम्  ॥  २।९३।१७  ॥   

  

अतिमात्रमयं देशो मनोज्ञः प्रतिभाति मा ।  

तापसानां निवासो ऽयं व्यक्तं स्वर्गपथो यथा  ॥  २।९३।१८  ॥   

अतिमात्रमिति । अतिमात्रं मनोज्ञ इति सम्बन्धः । अत एव स्वर्गपथो यथा
स्वर्गप्रदेश इव । मा मां प्रतिभाति  ॥  २।९३।१८  ॥   

  

मृगा मृगीभिः सहिता बहवः पृषता वने ।  

मनोज्ञरूपा लक्ष्यन्ते कुसुमैरिव चित्रिताः  ॥  २।९३।१९  ॥   

मृगा इति । पृषताः बिन्दुमृगाः  ॥  २।९३।१९  ॥   

  

साधुसैन्याः प्रतिष्ठन्तां विचिन्वन्तु च कानने ।  

यथा तौ पुरुषव्याघ्रौ दृश्येते रामलक्ष्मणौ  ॥  २।९३।२०  ॥   

भरतस्य वचः श्रुत्वा पुरुषाः शस्त्रपाणयः ।  

विविशुस्तद्वनं शूरा धूमं च ददृशुस्ततः  ॥  २।९३।२१  ॥   

साध्विति । साधुसैन्याः उचिताः सैनिकाः । "साधुः स्त्रिषूचिते सौम्ये
सज्ज्ने वार्द्धुषौ पुमान् ।" इति वैजयन्ती । प्रतिष्ठान्तां
गच्छन्त्वित्यर्थः । दृश्येते दृश्येयाताम् । लकारव्यत्यय आर्षः  ॥ 
२।९३।२०२१  ॥   

  

ते समालोक्य धूमाग्रमूचुर्भरतमागताः ।  

नामनुष्ये भवत्याग्निर्व्यक्तमत्रैव राघवौ  ॥  २।९३।२२  ॥   

त इति । धूमाग्रं धूमशिखाम् । अमनुष्ये मनुष्यरहिते देशे । अग्निः
धूमरेखाविशेषनिश्चितः न भवति । अत्र अत्रैव वह्निमत्प्रदेशे राघवौ स्तः ।
व्यक्तं ध्रुवम्  ॥  २।९३।२२  ॥   

  

अथ नात्र नरव्याघ्रौ राजपुत्रौ परन्तपौ ।  

मन्ये रामोपमाः सन्ति व्यक्तमत्र तपस्विनः  ॥  २।९३।२३  ॥   

अथेति । अथ यदि न स्त इत्यर्थः । तपस्विनः सन्ति, ते प्रष्टव्या इति भावः
 ॥  २।९३।२३  ॥   

  

तच्छ्रुत्वा भरतस्तेषां वचनं साधुसम्मतम् ।  

सैन्यानुवाच सर्वांस्तानमित्रबलमर्दनः  ॥  २।९३।२४  ॥   

तदिति । साधुसम्मतं साधूनां न्यायविदां सम्मतम् । अमित्रबलमर्दनः अमोघशासन
इति यावत्  ॥  २।९३।२४  ॥   

  

यत्ता भवन्तस्तिष्ठन्तु नेतो गन्तव्यमग्रतः ।  

अहमेव गमिष्यामि सुमन्त्रो गुरुरेव च  ॥  २।९३।२५  ॥   

एवमुक्तास्ततः सर्वे तत्र तस्थुः समन्ततः ।  

भरतो यत्र धूमाग्रं तत्र दृष्टिं समादधात्  ॥  २।९३।२६  ॥   

यत्ता इति । यत्ताः निश्शब्दाः । इतः अस्माद्देशात् । परम् अग्रतः
भवद्भिर्न गन्तव्यम् । अहमेव राजसु मन्त्रिषु सुमन्त्र एव ऋत्विक्षु
गुरुर्वसिष्ठ एव । धृतिरिति पाठे--सुमन्त्र एवोच्यते  ॥  २।९३।२५२६  ॥   

  

व्यवस्थिता या भरतेन सा चमूर्निरीक्षमाणापि च धूममग्रतः ।  

बभूव हृष्टा नचिरेण जानती प्रियस्य रामस्य समागमं तदा  ॥  २।९३।२७  ॥   

व्यवस्थितेति । अग्रतो धूमं निरीक्षमाणापि च । अनेन रामदर्शनत्वरातिशयः
सूच्यते । व्यवस्थित भरतेन व्यवस्थापितेत्यर्थः । भरतेन हेतुना व्यवस्थिता
वा । सा चमूः प्रियस्य रामस्य नचिरेण अचिरेण । समागमं जानतौ सती तदा
व्यवस्थाकालेपि हृष्टा बभूव । जानकीप्रियस्येति च पाठः  ॥  २।९३।२७  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
त्रिनवतितमः सर्गः  ॥  ९३  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने त्रिनवतितमः सर्गः  ॥  ९३  ॥   


