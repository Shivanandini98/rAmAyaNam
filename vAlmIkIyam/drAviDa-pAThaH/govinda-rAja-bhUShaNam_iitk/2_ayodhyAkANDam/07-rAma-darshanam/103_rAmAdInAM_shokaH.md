+++
title = "१०३ रामादीनां शोकः"
title_english = "103 Rama fainted away after hearing the news of his father s death"

+++


वसिष्ठः पुरतः कृत्वा दारान् दशरथस्य च ।  

अभिचक्राम तं देशं रामदर्शनतर्षितः  ॥  २।१०३।१  ॥   

राजपत्न्यश्च गच्छन्त्यो मन्दं मन्दाकिनीं प्रति ।  

ददृशुस्तत्र तत्तीर्थं रामलक्ष्मणसेवितम्  ॥  २।१०३।२  ॥   

कौसल्या बाष्पपूर्णेन मुखेन परिशुष्यता ।  

सुमित्रामब्रवीद्दीना याश्चान्या राजयोषितः  ॥  २।१०३।३  ॥   

अथ मातृसमागमस्त्र्युत्तरशततमे--वसिष्ठ इति । रामदर्शनतर्षितः रामदर्शने
सञ्जाताभिलाषः ।  

"कामो ऽभिलाषस्तर्षश्च" इत्यमरः  ॥  २।१०३।१३  ॥   

  

इदं तेषामनाथानां क्लिष्टमक्लिष्टकर्मणाम् ।  

वने प्राक्केवलं तीर्थं ये ते निर्विषयीकृताः  ॥  २।१०३।४  ॥   

इतः सुमित्रे पुत्रस्ते सदा जलमतन्द्रितः ।  

स्वयं हरति सौमित्रिर्मम पुत्रस्य कारणात्  ॥  २।१०३।५  ॥   

इदमिति । ते प्रसिद्धाः रामादयः । ये प्राक् निर्विषयीकृताः
राज्यान्निष्कासिताः । वने तेषां क्लिष्टम् उपमर्दितम् इदं तीर्थमवतरणम् ।
केवलं निश्चितम् । "केवलं निश्चिते क्लीबे वाच्यवत्त्वेककृत्स्नयोः" इति
वैजयन्ती  ॥  २।१०३।४५  ॥   

  

जघन्यमपि ते पुत्रः कृतवान्न तु गर्हितः ।  

भ्रातुर्यदर्थसहितं सर्वं तद्विहितं गुणैः  ॥  २।१०३६  ॥   

जघन्यमिति । जघन्यं हीनम् । जलाहरणादिकर्म कृतवानपि न गर्हितः । कुत
इत्यत्राह भ्रातुरिति । भ्रातुर्ज्येष्ठभ्रातुः । अर्थसहितं प्रयोजनसहितं
यत्कर्म तत्सर्वं गुणैर्विहितम् । "ज्येष्ठभ्राता पितृसमः" इति वचनात्
पितृशुश्रूषावत् गुणाय कल्पत इत्यर्थः  ॥  २।१०३।६  ॥   

  

अद्यायमपि ते पुत्रः क्लेशानामतथोचितः ।  

नीचानर्थसमाचारं सज्जं कर्म प्रमुञ्चतु  ॥  १।१०३।७  ॥   

अद्येति । क्लेशानामतथोचितः इदानीं यादृशक्लेशानुभवस्तादृशक्लेशानामनुचितः
। ते अयं पुत्रः नीचानर्थसमाचारं निकृष्टदुःखप्रचुरसमाचारसहितम् । सज्जम्
उद्युक्तं कर्म अद्य प्रमुञ्चत्वपि । अपिशब्दः सम्भावनायाम् "अपिः
सम्भावनाप्रश्नगर्हाशङ्कासमुच्चये" इति वैजयन्ती । भरतप्रार्थनया रामेण
स्वराज्ये स्वीकृते लक्ष्मणस्य नीचकर्मप्रमोचनं सम्भवेदिति भावः  ॥  २।१०३।७
 ॥   

  

दक्षिणाग्रेषु दर्भेषु सा ददर्श महीतले ।  

पितुरिङ्गुदिपिण्याकं न्यस्तमायतलोचना  ॥  २।१०३।८  ॥   

तं भूमौ पितुरार्तेन न्यस्तं रामेण वीक्ष्य सा ।  

उवाच देवी कौसल्या सर्वा दशरथस्त्रियः  ॥  २।१०३।९  ॥   

इदमिक्ष्वाकुनाथस्य राघवस्य महात्मनः ।  

राघवेण पितुर्दत्तं पश्यतैतद्यथाविधि  ॥  २।१०३।१०  ॥   

दक्षिणाग्रेष्विति । पितुरिति चतुर्थ्यर्थे षष्ठी  ॥  २।१०३।८१०  ॥   

  

तस्य देवसमानस्य पार्थिवस्य महात्मनः ।  

नैतदौपयिकं मन्ये भुक्तभोगस्य भोजनम्  ॥  २।१०३।११  ॥   

चतुरन्तां महीं भुक्त्वा महेन्द्रसदृशो विभुः ।  

कथमिङ्गुदिपिण्याकं स भुङ्क्ते वसुधाधिपः  ॥  २।१०३।१२  ॥   

तस्येति । औपयिकं प्राप्तम् । "युक्तं स्यादुचितं न्याय्यं प्राप्तमौपयिकं
तथा" इति हलायुधः  ॥  २।१०३।१११२  ॥   

  

अतो दुःखतरं लोके न किञ्चित् प्रतिभाति मा ।  

यत्र रामः पितुर्दद्यादिङ्गुदीक्षोदमृद्धिमान्  ॥  २।१०३।१३  ॥   

राज्यैश्वर्य्ययोग्यतया ऋद्धिमान् इत्युक्तिः  ॥  २।१०३।१३  ॥   

  

रामेणेङ्गुदिपिण्याकं पितुर्दत्तं समीक्ष्य मे ।  

कथं दुःखेन हृदयं न स्फोटति सहस्रधा  ॥  २।१०३।१४  ॥   

स्फोटति । स्फुटति  ॥  २।१०३।१४  ॥   

  

श्रुतिस्तु खल्वियं सत्या लौकिकी प्रतिभाति मा ।  

यदन्नः पुरुषो भवति तदन्नास्तस्य देवताः  ॥  २।१०३।१५  ॥   

एवमार्त्तां सपत्न्यस्ता जग्मुराश्वास्य तां तदा ।  

ददृशुश्चाश्रमे रामं स्वर्गच्युतमिवामरम्  ॥  २।१०३।१६  ॥   

सर्वभोगैः परित्यक्तं रामं सम्प्रेक्ष्य मातरः ।  

आर्त्ता मुमुचुरश्रूणि सस्वरं शोककर्शिताः  ॥  २।१०३।१७  ॥   

तासां रामः समुत्थाय जग्राह चरणान् शुभान् ।  

मातृ़णां मनुजव्याघ्रः सर्वासां सत्यसङ्गरः  ॥  २।१०३।१८  ॥   

सत्या सत्यार्था । लौकिकी लोकविदिता, लोकप्रसिद्धेति यावत् । देवता इति
श्रुतिः सत्येत्यन्वयः  ॥  २।१०३।१५१८  ॥   

  

ताः पाणिभिः सुखस्पर्शैर्मृद्वङ्गुलितलैः शुभैः ।  

प्रममार्जू रजः पृष्ठाद्रामस्यायतलोचनाः  ॥  २।१०३।१९  ॥   

ता इति । रामस्यायतलोचना इति पाठः  ॥  २।१०३।१९  ॥   

  

सौमित्रिरपि ताः सर्वाः मातृ़ः सम्प्रेक्ष्य दुःखितः ।  

अभ्यवादयतासक्तं शनै रामादनन्तरम्  ॥  २।१०३।२०  ॥   

असक्तम् अविरतम् । "अविरतमनवरतं स्यादेकार्थमनारतमसक्तमपि" इति हलायुधः  ॥ 
२।१०३।२०  ॥   

  

यथा रामे तथा तस्मिन् सर्वा ववृतिरे स्त्रियः ।  

वृत्तिं दशरथाज्जाते लक्ष्मणे शुभलक्षणे  ॥  २।१०३।२१  ॥   

सीतापि चरणांस्तासामुपसंगृह्य दुःखिता ।  

श्वश्रूणामश्रुपूर्णाक्षी सा बभूवाग्रतः स्थिता  ॥  २।१०३।२२  ॥   

तां परिष्वज्य दुःखार्त्तां माता दुहितरं यथा ।  

वनवासकृशां दीनां कौसल्या वाक्यमब्रवीत्  ॥  २।१०३।२३  ॥   

विदेहराजस्य सुता स्नुषा दशरथस्य च ।  

रामपत्नी कथं दुःखं सम्प्राप्ता निर्जने वने  ॥  २।१०३।२४  ॥   

ववृतिरेचक्रुरित्यर्थः  ॥  २।१०३।२१२४  ॥   

  

पद्ममातपसन्तप्तं परिक्लिष्टमिवोत्पलम् ।  

काञ्चनं रजसा ध्वस्तं क्लिष्टं चन्द्रमिवाम्बुदैः  ॥  २।१०३।२५  ॥   

मुखं ते प्रेक्ष्य मां शोको दहत्यग्निरिवाश्रयम्  

भृशं मनसि वैदेहि व्यसनारणिसम्भवः  ॥  २।१०३।२६  ॥   

ब्रुवन्त्यामेवमार्त्तायां जनन्यां भरताग्रजः ।  

पादावासाद्य जग्राह वसिष्ठस्य च राघवः  ॥  २।१०३।२७  ॥   

पुरोहितस्याग्निसमस्य वै तदा बृहस्पतेरिन्द्र इवामराधिपः ।  

प्रगृह्य पादौ सुसमृद्धतेजसः सहैव तेनोपविवेश राघवः  ॥  २।१०३।२८  ॥   

ते मुखं प्रेक्ष्य स्थितामिति शेषः । मां मनसि स्थितः सन्निति शेषः ।
आश्रयमाश्रयभूतं काष्ठादिकम्  ॥  २।१०३।२५२८  ॥   

  

ततो जघन्यं सहितैः समन्त्रिभिः पुरप्रधानैश्च सहैव सैनिकैः ।  

जनेन धर्मज्ञतमेन धर्मवानुपोपविष्टो भरतस्तदाग्रजम्  ॥  २।१०३।२९  ॥   

ततो जघन्यं वसिष्ठरामोपवेशादनन्तरमुपोपविष्टः । "प्रसमुपोदः पादपूरणे" इति
द्विर्वचनम्  ॥  २।१०३।२९  ॥   

  

उपोपविष्टस्तु तथा स वीर्यवांस्तपस्विवेषेण समीक्ष्य राघवम् ।  

श्रिया ज्वलन्तं भरतः कृताञ्जलिर्यथा महेन्द्रः प्रयतः प्रजापतिम्  ॥ 
२।१०३।३०  ॥   

कृताञ्जलिः अभूदिति शेषः  ॥  २।१०३।३०  ॥   

  

किमेष वाक्यं भरतो ऽद्य राघवं प्रणम्य सत्कृत्य च साधु वक्ष्यति ।  

इतीव तस्यार्यजनस्य तत्त्वतो बभूव कौतूहलमुत्तमं तदा  ॥  २।१०३।३१  ॥   

स राघवः सत्यधृतिश्च लक्ष्मणो महानुभवो भरतश्च धार्मिकः ।  

वृताः सुहृद्भिश्च विरेजुरध्वरे यथा सदस्यैः सहितास्त्रयो ऽग्नयः  ॥ 
२।१०३।३२  ॥   

इतीवेत्यत्र इवशब्दो वाक्यालङ्कारे  ॥  २।१०३।३०३१  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
त्र्युत्तरशततमः सर्गः  ॥  १०३  ॥   

इति श्रीगोविन्द० श्रीरामायणभू० पीताम्बरा० अयोध्याकाण्ड०
त्र्युत्तरशततमस्सर्गः  ॥  १०३  ॥   


