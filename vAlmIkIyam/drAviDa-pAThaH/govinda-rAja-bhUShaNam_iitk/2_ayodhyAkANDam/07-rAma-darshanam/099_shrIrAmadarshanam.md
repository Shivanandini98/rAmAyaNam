+++
title = "०९९ श्रीरामदर्शनम्"
title_english = "099 Bharata beholds Rama s hermitage and approaches it"

+++


निविष्टायां तु सेनायामुत्सुको भरतस्तदा ।  

जगाम भ्रातरं द्रष्टुं शत्रुध्नमनुदर्शयन्  ॥  २।९९।१  ॥   

अथ भरतस्य रामसङ्गम एकोनशततमे--निविष्टेत्यादिना । निविष्टायां सेनायाम्,
स्वयं तत्र क्षणं निविष्टः सन् । उत्सुकः साभिलाषः । शत्रुघ्नमनुदर्शयन् ।
अनुः कर्मप्रवचनीयः । शत्रुघ्नस्य रामाश्रमसामीप्यचिह्नानि प्रदर्शयन् जगाम
 ॥  २।९९।१  ॥   

  

ऋषिं वसिष्ठं सन्दिश्य मातृ़र्मे शीघ्रमानय ।  

इति त्वरितमग्रे स जगाम गुरुवत्सलः  ॥  २।९९।२  ॥   

ऋषिमिति । मातृ़र्मे शीघ्रमानयेति ऋषिं वसिष्ठं सन्दिश्य जगामेत्यन्वयः ।
अनेन रामावासं निश्चित्य पश्चादानेष्यामीति धिया महासेनानिवेशे
मातृ़र्निवेशितवानिति गम्यते  ॥  २।९९।२  ॥   

  

सुमन्त्रस्त्वपि शत्रुघ्नमदूरादन्वपद्यत ।  

रामदर्शनजस्तर्षो भरतस्येव तस्य च  ॥  २।९९।३  ॥   

तत्पश्चात् शत्रुघ्नः तत्पश्चात्सुमन्त्रश्च गत इत्याह--सुमन्त्र इति ।
सुमन्त्रोप्यदूरात् समीपे शत्रुघ्नमन्वपद्यत अन्वगच्छत् । तत्र हेतुमाह
रामेति । रामदर्शनजस्तर्षः रामदर्शनमुद्दिश्य जनितो ऽभिलाषः । "कामो
ऽभिलाषस्तर्षश्च" इत्यमरः । तस्य शत्रुघ्नस्यच चकारात् सुमन्त्रस्य चास्ति
हीत्यर्थः । सुमन्त्रस्यत्वरितागमनात् वसिष्ठ एव मात्रानयने नियुक्त
इत्यावेदितम्  ॥  २।९९।३  ॥   

  

गच्छन्नेवाथ भरतस्तापसालयसंस्थिताम् ।  

भ्रातुः पर्णकुटीं श्रीमानुटजं च ददर्श ह  ॥  २।९९।४  ॥   

गच्छन्निति । तापसालयसंस्थितां तापसालयानां मध्ये स्थिताम्,
तापसालयसमानसंस्थानामिति वार्थः । पर्णकुटीम् अग्न्यगारभूतां पर्णशालाम् ।
उटजं दिदृक्षया समागतैः तापसैः सह सुखावस्थानार्थमुपकल्पितां पर्णशालाम् ।
यद्वा भ्रातुः पर्णकुटी सीतया सह शयनार्थं निर्मितां पर्णशालाम् । श्रीमान्
तादात्विकप्रीतिजनितकान्तिमान् । उटजं दिवावस्थानार्थं कल्पितं पर्णमण्डपम्
। यद्वा पर्णशालां महाशालाम् । उटजं तन्मध्यर्तिसदावस्थानास्थानम् । तथैव
वक्ष्यति ददर्श महतीमित्यादिना । ददर्श चिह्नैरुत्प्रेक्षितवान्  ॥  २।९९।४
 ॥   

  

शालायास्त्वग्रतस्तस्या ददर्श भरतस्तदा ।  

काष्ठानि चावभग्नानि पुष्पाण्युपचितानि च  ॥  २।९९।५  ॥   

चिह्नान्येवाह--शालाया इत्यादिना । काष्ठानि शत्रौ प्रकाशाय ज्वलनीयानि ।
पुष्पाणि पूजार्थानि  ॥  २।९९।५  ॥   

  

सलक्ष्मणस्य रामस्य ददर्शाश्रममीयुषः ।  

कृतं वृक्षेष्वभिज्ञानं कुशचीरैः क्वचित् क्वचित्  ॥  २।९९।६  ॥   

सलक्ष्मणस्येति । ईयुषः जलाशयादाश्रमं गच्छतो रामस्य ।
"उपेयिवाननाश्वाननूचानश्च" इत्यत्र नात्रोपसर्गस्तन्त्रम् ।
अन्योपसर्गपूर्वान्निरुपसर्गाच्च भवत्येवेति
वृत्तिकृतोक्तत्वादनुपसर्गपूर्वादिणः क्वसुः । कुशादिभिः कृतम् अभिज्ञानं
चिह्नम्, अन्योन्यस्य गमनागमनपरिज्ञानार्थं कृतं चिह्नं ददर्श  ॥  २।९९।६
 ॥   

  

ददर्श च वने तस्मिन् महतः सञ्चयान् कृतान् ।  

मृगाणां महिषाणां च करीषैः शीतकारणात्  ॥  २।९९।७  ॥   

ददर्श चेति । करीषैः कृतान् सञ्चयानित्यन्वयः । शीतकारणात् शीतनिवारणार्थम्
 ॥  २।९९।७  ॥   

  

गच्छन्नेव महाबाहुर्द्युतिमान् भरतस्तदा ।  

शत्रुघ्नं चाब्रवीद्धृष्टस्तानमात्यांश्च सर्वशः  ॥  २।९९।८  ॥   

गच्छन्निति । अमात्यान् सुमन्त्रम्, बहुवचनं पूजार्थम् । यद्वा
अनेनैवावगम्यते अन्येप्यमात्याः सुमन्त्रेण सहागता इति  ॥  २।९९।८  ॥   

  

मन्ये प्राप्ताः स्म तं देशं भरद्वाजो यमब्रवीत् ।  

नातिदूरे हि मन्ये ऽहं नदीं मन्दाकिनीमितः  ॥  २।९९।९  ॥   

मन्य इति । इतः अस्मात्प्रदेशात् । मन्दाकिनीं नातिदूरे मन्ये,
प्रत्यासन्नां मन्य इत्यर्थः । अतः यं देशं भरद्वाजो ऽब्रवीत् तं देशं
प्राप्ताः स्मेति मन्ये । प्राप्ताः स्मेत्येव वक्तव्ये मन्य इत्युक्त्या
अयमर्थो ऽवगम्यते--कैकेय्या राजन्नित्याहूतस्य भाग्यहीनस्य मे नेयं
तद्देशप्राप्तिर्भवितुमर्हति किन्तु भ्रमस्वप्नादिष्वन्यतमो ऽयमिति  ॥ 
२।९९।९  ॥   

  

उच्चैर्बद्धानि चीराणि लक्ष्मणेन भवेदयम् ।  

अभिज्ञानकृतः पन्था विकाले गन्तुमिच्छता  ॥  २।९९।१०  ॥   

उच्चैरिति । उच्चैर्बद्धानि चीराणि उन्नतप्रदेशे चीराणि बद्धानि दृश्यन्ते
तस्मादयं पन्थाः विकाले अकाले सायङ्कालादौ गन्तुमिच्छता
फलमूलजलादिसङ्ग्रहणार्थं गन्तुमिच्छता लक्ष्मणेनाभिज्ञानकृतः कृताभिज्ञानो
भवेत्, अतो ऽनेनैवास्माभिर्गन्तव्यमिति भावः  ॥  २।९९।१०  ॥   

  

इदं चोदात्तदन्तानां कुञ्जराणां तरस्विनाम् ।  

शैलपार्श्वे परिक्रान्तमन्योन्यमभिगर्जताम्  ॥  २।९९।११  ॥   

मार्गचिह्नकरणं गजपदमर्दनक्लिष्टत्वेन दुर्ज्ञानत्वादित्याशयेनाह--इदं चेति
। उदात्तदन्तानां महादन्तानाम् । "महत्युदात्त उच्चोक्तौ" इति वैजयन्यी ।
तरस्विनां वेगवताम् । अन्योन्यमभिगर्जताम् अन्योन्यं प्रतिगर्जताम् ।
कूञ्जराणां गजानाम् । शैलपार्श्वे परिक्रान्तमिदं परिक्रमणस्थानमिदम् ।
"क्तो ऽणिकरणे च" इत्यधिकरणे क्तः । इदमेषामासितमित्यादिवत् ।
अस्मिन्मार्गे कुञ्जराः परिक्रान्ता इत्यर्थः । अन्योन्यकोपातिशयेन
वेगाद्दन्तादन्तिप्रहारं
कुर्वतामाश्रमप्रवेशस्याशक्यत्वादाश्रमप्रान्तगमनमाश्रमप्रदेशं
सूचयतीत्यर्थः  ॥  २।९९।११  ॥   

  

यमेवाधातुमिच्छन्ति तापसाः सततं वने ।  

तस्यासौ दृश्यते धूमः सङ्कुलः कृष्णवर्त्मनः  ॥  २।९९।१२  ॥   

रामाश्रमस्यात्यन्तसन्निहितत्वज्ञापकं धूमबाहुल्यं दर्शयति--यमिति । तापसाः
यमग्निमाधातुमिच्छन्ति सायंप्रातर्होमार्थं सर्वदा रक्षितुमिच्छन्ति तस्य
कृष्णवर्त्मनः सङ्कुलो ऽसौ धूमो दृश्यते । पचनाग्नेर्होमाग्नेश्च
व्यावृत्तं सन्ततस्थायिगार्हपत्याग्निं दर्शयितुं सङ्कुलशब्दः, अतिनिबिड
इत्यर्थः । पचने ज्वालानां होमे च अङ्गाराणामपेक्षितत्वान्न तदा
धूमनिबिडसम्भव इति भावः । अनेन रामस्याग्न्याधानाभावाच्छ्रौताग्रिरत्र
नोच्यते किन्तु धार्यः स्मार्ताग्निः । यदि हि तस्य त्रेताग्निः स्यात् तदा
"रामः कमलपत्राक्षः पुरोधसमथाब्रवीत् । अग्निहोत्रं व्रजत्वग्रे
सर्पिर्ज्वलितपावकम्  ॥ " इति
चरमयात्रायामग्निहोत्रपुरस्कारश्रवणाद्वनयात्रायामपि तथा दृश्येत।
अनुसरन्तोपि हि पौरवृद्धाः साग्नय एव समागता इत्युच्यन्ते। किञ्च "दीक्षितं
व्रतसम्पन्नं वराजिनधरं शुचिम्। कुरङ्गश्रृङ्गपाणिं च पश्यन्ती त्वां
भजाम्यहम्  ॥ " इति सीतामनोरथश्रवणाद्राज्याभिषेकात्पूर्वं न यज्ञो ऽनुष्ठित
इति गम्यते । ततो ऽयमग्निर्गृह्याग्निरेव । न च तस्याप्यानयनं न
पूर्वमुक्तमिति वाच्यम् तस्यात्मसमारोपणेनानेतुं शक्यत्वात् । न च
आत्मसमारोपणेपि सायम्प्रातर्होमः कार्यः, स तु नोक्तः । प्रत्युत तमसातीरे
गङ्गाकूले वृक्षमूले भरद्वाजाश्रमे यमुनातटे च सन्ध्यावन्दनमेवोक्तम् ।
अत्र च श्लोके तापसवनशब्दाभ्यां वने तापसानां
शीतनिवारणप्रकाशकरणकन्दमूलादिपचनसाधनतया सङ्ग्राह्य एवाग्निरुच्यत इति
वक्तुं शक्यते । आधातुं सङ्ग्रहीतुमित्यर्थः । अतो ऽयमग्निः पचनाद्यर्थ एव
नतु धार्यः स्मार्ताग्निरिति चेत् । न "प्रागुदक्प्रवणां वेदिं विशालां
दीप्तपावकाम्" इति वक्ष्यमाणविरोधात् । न ह्यसंस्कृताग्नेर्वेदिसम्बन्धः
प्रसिद्धः । प्रागुदक्प्रवणत्वादिवेदिलक्षणं चोच्यमानं वेदिं तत्स्थमग्निं
च संस्कृताववगमयति । यद्येवं कथं तर्हि सायंप्रातर्होमावचनमिति चेत् ?
नह्येकं स्वच्छन्दगामिना मुनिना असत्यामिच्छायामसति च फले
पुनःपुनर्वक्तव्यम् । वक्ष्यति तु उपरिष्टात् सुतीक्ष्णाश्रमे-- "अथ ते
ऽग्निं सुरांश्चैव वैदेही रामलक्ष्मणौ । काल्यं विधिवदभ्यर्च्य तपस्विशरणे
वन । उदयन्तं दिनकरं दृष्ट्वा विगतकल्मषाः । सुतीक्ष्णमभिगम्यैवमिदं
वचनमुब्रुवन्  ॥ " इति। अत्रानुदितहोमपक्षेण
उदयात्पूर्वमग्निकार्यवचनादग्निमित्येकवचनाच्च औपासनं सम्यगुक्तमिति। एवमेव
सर्वत्र द्रष्टव्यमिति। अत्रचाग्निकार्ये रामस्य साक्षात्प्रधानकर्तृत्वेन
सीतायाः सहभावेन प्रणयनादिना च लक्ष्मणस्य समिदादिसंपादनरूपसहकारित्वेन
चान्वय इति ज्ञेयम्। तपस्विशरणे वन इत्यनेनातिसङ्कटदेशेपि
यथावदनुष्ठानश्रद्धाविशेष उच्यते। अतश्चतुर्दशसु वनवाससंवत्सरेषु
सीताहरणपर्यन्तं रामस्य चित्रकूटादिपञ्चवट्यन्तेषु प्रदेशेषु यत्र
माससंवत्सरादिवासेन चिरकालावस्थानं तत्र बहिः स्मार्तनित्याग्निधारणम्।  

अन्यत्रात्मनि समिधि वा समारोप्य होमकाले ऽवरोप्य सायंप्रातरौपासनमिति दिक्
। अस्मिन् श्लोके च तापसा यमाधातुमिच्छन्तीत्यस्यार्थश्च वर्णितः । तेन च
रामाश्रमचिह्नत्ववत्पावनत्वमप्युक्तं भवति  ॥  २।९९।१२  ॥   

  

अत्राहं पुरुषव्याघ्रं गुरुसंस्कारकारिणम् ।  

आर्यं द्रक्ष्यामि संहृष्टो महर्षिमिव राघवम्  ॥  २।९९।१३  ॥   

अत्रेति । गुरुसंस्कारकारिणं गुरुसंस्कारः श्रेष्ठसंस्कारः,
मन्त्रोपदेशादिः तत्कारिणम्  ॥  २।९९।१३  ॥   

  

अथ गत्वा मुहूर्तं तु चित्रकूटं स राघवः ।  

मन्दाकिनीमनुप्राप्तस्तं जनं चेदमब्रवीत्  ॥  २।९९।१४  ॥   

अथेति । राघवः भरतः । तं जनं सहागतं शत्रुघ्नादिकम्  ॥  २।९९।१४  ॥   

  

जगत्यां पुरुषव्याघ्र आस्ते वीरासने रतः ।  

जनेन्द्रो निर्जनं प्राप्य धिङ्मे जन्म सजीवितम्  ॥  २।९९।१५  ॥   

जगत्यामित्यादि । जगत्यां भूमौ । वीरासने दक्षिणजानूपरिन्यस्तवामपादतया
ऽवस्थाने । धिङ्मे जन्म सजीवितमिति मे जन्म प्राणनं च धिगित्यर्थः  ॥ 
२।९९।१५  ॥   

  

मत्कृते व्यसनं प्राप्तो लोकनाथो महाद्युतिः ।  

सर्वान् कामान् परित्यज्य वने वसति राघवः  ॥  २।९९।१६  ॥   

मत्कृते व्यसनं प्राप्तः कैकेय्या मम राज्यप्रापणकृते राज्यभ्रंशरूपव्यसनं
प्राप्तः  ॥  २।९९।१६  ॥   

  

इति लोकसमाक्रुष्टः पादेष्वद्य प्रसादयन् ।  

रामस्य निपतिष्यामि सीताया लक्ष्मणस्य च  ॥  २।९९।१७  ॥   

इति लोकसमाक्रुष्टः एवं प्रकारेण लोकैरपवादं प्रापितः । प्रसादयन्
प्रसादनाद्धेतोः लक्ष्मणस्य चेति तस्य कनिष्ठत्वेपि कार्य्यगौरवात्पादपतनम्
। यदि मया प्रसाद्यमाने रामे लक्ष्मणः कैकेयीकृतापकारं मय्यारोप्य मा
प्रसीदेति रामं निरुन्ध्यात्तर्हि लक्ष्मणस्यापि पादयोर्निपत्य तमपि
प्रसादयिष्यामि । यदि रामप्रसादनरूपं कार्यं केवलं सुसाधितं भवेत् तदानीं
कनिष्ठपादपतनं दोषायेति भरतहृदयम् । (सीतायाश्च पुनःपुनरिति पाठः । सीताया
लक्ष्मणस्य चेति पाठे रामभक्तत्वेन वयो नादृतमिति बोध्यम् । न
"परीक्ष्यवयोवन्द्याः" इति स्मरणात्)  ॥  २।९९।१७  ॥   

  

एवं स विलपंस्तस्मिन् वने दशरथात्मजः ।  

ददर्श महतीं पुण्यां पर्णशालां मनोरमाम्  ॥  २।९९।१८  ॥   

एवमित्यारभ्य गुहामिवेत्यन्तमेकं वाक्यम्  ॥  २।९९।१८  ॥   

  

सालतालाश्वकर्णानां पर्णैर्बहुभिरावृताम् ।  

विशालां मृदुभिस्तीर्णां कुशैर्वेदिमिवाध्वरे  ॥  २।९९।१९  ॥   

सालो ऽश्वकर्णादन्यो वृक्षः । अश्वकर्णः सर्जतरुः । तालो मृदुपर्णः
श्रीतालः  ॥  २।९९।१९  ॥   

  

शक्रायुधनिकाशैश्च कार्मुकैर्भारसाधनैः ।  

रुक्मपृष्टष्ठैर्महासारैः शोभितां शत्रुबाधकैः  ॥  २।९९।२०  ॥   

कार्मुकैरिति बहुवचनादभ्यासयोग्यं कार्मुकान्तरमस्तीति गम्यते । भारसाधनैः
गुर्ववयवैः । यद्वा अतिगुरुतररणकार्यसाधनूभूतैः । यद्वा भारो
धनुःपरिमाणविशेषः । यथोक्तं धनुर्वेदे ईशानसंहितायाम्-- "भारं पलशतं विदुः
। तेन भारेण चापानां प्रमाणमुपलभ्यते" इति । रुक्मपृष्ठैः
कनकानुलिप्तपृष्ठप्रदेशैः । महासारैः महास्थिरांशैः । "सारो बले स्थिरांशे
च" इत्यमरः  ॥  २।९९।२०  ॥   

  

अर्करश्मिप्रतीकाशैर्घोरैस्तूणीगतैः शरैः ।  

शोभितां दीप्तवदनैः सर्प्पैर्भोगवतीमिव  ॥  २।९९।२१  ॥   

भोगवती सर्प्पनगरी  ॥  २।९९।२१  ॥   

  

महारजतवासोभ्यामसिभ्यां च विराजिताम् ।  

रुक्मबिन्दुविचित्राभ्यां चर्मभ्यां चापि शोभिताम्  ॥  २।९९।२२  ॥   

महारजतवासोभ्यां स्वर्णमयकोशाभ्याम् । रुक्मबिन्दुविचित्राभ्यां
शोभाविशेषाय मध्येमध्ये शिल्पिनिर्मितकनकबिन्दुविचित्राभ्याम् ।
(आत्मबिन्दुविचित्राभ्यां व्याघ्रचर्मकृततया
स्वाभाविकनानावर्णबिन्दुविचित्राभ्याम् ।) चर्मभ्यां खेटकाभ्याम् । "खेटकं
फलकं चर्म" इति हलायुधः  ॥  २।९९।२२  ॥   

  

गोधाङ्गुलित्रैरासक्तैश्चित्रैः काञ्चनभूषितैः ।  

अरिसङ्घैरनाधृष्यां मृगैः सिंहगुहामिव  ॥  २।९९।२३  ॥   

गोधाङ्गुलित्रैः गोधा ज्याघातवारणम् । अङ्गुलित्रम् अङ्गुलित्राणम् ।
उपलक्षणे तृतीया । शोभितामित्यनुकर्षो वा । अनाधृष्याम् अप्रधृष्याम्  ॥ 
२।९९।२३  ॥   

  

प्रागुदक्प्रवणां वेदिं विशालां दीप्तपावकाम् ।  

ददर्श भरतस्तत्र पुण्यां रामनिवेशने  ॥  २।९९।२४  ॥   

प्रागुदक्प्रवणां प्रागुदग्भागे क्रमनिम्नाम् । "प्रवणो दक्षिणे प्रह्वे
क्रमनिम्ने चतुष्पथे" इति वैजयन्ती । तत्र रामनिवेशने,
पूर्वोक्तपर्णशालायामित्यर्थः  ॥  २।९९।२४  ॥   

  

निरीक्ष्य स मुहूर्त्तं तु ददर्श भरतो गुरम् ।  

उटजे राममासीनं जटामण्डलधारिणम्  ॥  २।९९।२५  ॥   

निरीक्ष्येति । जटामण्डलधारित्ववैलक्षण्येन निश्चयार्थं मुहूर्त्तं
निरीक्ष्य तेजोविशेषेण सामान्येन स्वगुरुं ज्ञातवानित्यर्थः । अस्मिन्
श्लोके उत्तरार्धे जटामण्डलधारिणमित्यत्रणकारो गायत्र्याः सप्तमाक्षरः ।
षट्सहस्रं श्लोका गताः  ॥  २।९९।२५  ॥   

  

तं तु कृष्णाजिनधरं चीरवल्कलवाससम् ।  

ददर्श राममासीनमभितः पावकोपमम्  ॥  २।९९।२६  ॥   

सिंहस्कन्धं महाबाहुं पुण्डरीकनिभेक्षणम् ।  

पृथिव्याः सागरान्ताया भर्त्तारं धर्मचारिणम्  ॥  २।९९।२७  ॥   

विशेषतो दर्शनमाह--तं त्वित्यादिना । महार्हवसनोपेतस्य इदानीं ततो
वैलक्षण्यमाह तं त्विति । तदेव वैलक्षण्यं दर्शयति कृष्णाजिनधरमिति ।
कृष्णाजिनधरम् उत्तरीयतया कृष्णाजिनधरम् । अधराम्बरत्वेन चीरवल्कलवाससम् ।
कृष्णाजिनधरं चीरवल्कलवाससं पूर्वस्माच्छोभाविशेषयुक्तम् । रामं
वल्कलादिधारणेप्यपरावर्तमानं रामणीयकमुच्यते । आसीनं
किञ्चिदासनमास्थायात्मानं ध्यायन्तम् । अभितः पावकोपमं तादृशतपोविशेषेण
समन्तात्तेजः परिवृतम् । यद्वा "नीलतोयदमध्यस्था विद्युल्लेखेव भास्वरा"
इत्युक्तरीत्या विद्युल्लेखामध्यवर्त्तिनीलतोयदमिव स्थितमित्यर्थः । यद्वा
विरोधिनामनभिभवनीयमित्यर्थः । यद्वा उटजे राममासीनम्
अयोध्यास्थितसमाजापेक्षया अल्पतरापीयं सभा महती जाता । कुतः ? अभितः
पावकोपमं तत्सभायां समीपस्थस्य भ्रातुरपि ह्यत्र समीपमागन्तुं न शक्यते, न
हि ज्वलत्यनले कस्यापि समीपमागन्तुं न शक्यते, न हि ज्वलत्यनले कस्यापि
समीपमागन्तुं शक्यम् । यद्वा उटजे राममित्यत्र रामं श्यामम् । अधोरामौ
सावित्रावित्यत्र तथाप्रयोगात् । यद्वा पावकोपमं दुर्दर्शमित्यर्थः । अत एव
पूर्वश्लोके निरीक्ष्य स मूहर्तमित्युक्तम्  ॥  २।९९।२६२७  ॥   

  

उपविष्टं महाबाहुं ब्रह्माणमिव शाश्वतम् ।  

स्थण्डिले दर्भसंस्तीर्णे सीतया लक्ष्मणेन च  ॥  २।९९।२८  ॥   

ब्रह्मापेक्षयास्य वैलक्षण्यमुच्यते शाश्वतमिति । स्थण्डिले भूतौ  ॥ 
२।९९।२८  ॥   

  

तं दृष्ट्वा भरतः श्रीमान् दुःखशोकपरिप्लुतः ।  

अभ्यधावत धर्मात्मा भरतः कैकयीसुतः  ॥  २।९९।२९  ॥   

तमिति । द्वितीयो भरतशब्द उत्तरश्लोकेन सम्बध्यते  ॥  २।९९।२९  ॥   

  

दृष्ट्वैव विललापार्त्तो बाष्पसन्दिग्धया गिरा ।  

अशक्नुवन् धारयितुं धैर्याद्वचनमब्रवीत्  ॥  २।९९।३०  ॥   

दृष्ट्वेति । दृष्ट्वैव दर्शनमात्रेणेत्यर्थः । आर्तः खिन्नः । तामार्त्तिं
धारयितुमशक्नुवन् । बाष्पसन्दिग्धया शोकोष्मणा सन्दिग्धवर्णया गिरा
उपलक्षितः  ॥  २।९९।३०  ॥   

  

यः संसदि प्रकृतिभिर्भवेद्युक्त उपासितुम् ।  

वन्यैर्मृगैरुपासीनः सो ऽयमास्ते ममाग्रजः  ॥  २।९९।३१  ॥   

य इति । संसदि सभायाम् । युक्तः अर्हः  ॥  २।९९।३१  ॥   

  

वासोभिर्बहुसाहस्रैर्यो महात्मा पुरोचितः ।  

मृगाजिने सो ऽयमिह प्रवस्ते धर्ममाचरन्  ॥  २।९९।३२  ॥   

अधारयद्यो विविधाश्चित्राः सुमनसस्तदा  

सो ऽयं जटाभारमिमं वहते राघवः कथम्  ॥  २।९९।३३  ॥   

वासोभिरिति । बहुसाहस्रैः बहुसहस्रमूल्यैः । उचितः, अलङ्कर्तुमिति शेषः ।
षष्ठ्यर्थे तृतीया वा । मृगाजिने मृगचर्मणी । प्रवस्ते आच्छादयति  ॥ 
२।९९।३२३३  ॥   

  

यस्य यज्ञैर्यथोद्दिष्टैर्युक्तो धर्मस्य सञ्चयः ।  

शरीरक्लेशसम्भूतं स धर्मं परिमार्गते  ॥  २।९९।३४  ॥   

चन्दनेन महार्हेण यस्याङ्गमुपसेवितम् ।  

मलेन तस्याङ्गमिदं कथमार्यस्य सेव्यते  ॥  २।९९।३५  ॥   

मन्निमित्तमिदं दुःखं प्राप्तो रामः सुखोचितः ।  

धिग्जीवितं नृशंसस्य मम लोकविगर्हितम्  ॥  २।९९।३६  ॥   

इत्येवं विलपन् दीनः प्रस्विन्नमुखपङ्कजः ।  

पादावप्राप्य रामस्य पपात भरतो रुदन्  ॥  २।९९।३७  ॥   

दुःखाभितप्तो भरतो राजपुत्रो महाबलः ।  

उक्त्वार्येति सकृद्दीनं पुनर्नोवाच किञ्चन  ॥  २।९९।३८  ॥   

यस्येति । यथोद्दिष्टैः यथाविहितैः । यथादृष्टैरिति पाठे--शास्त्रेष्विति
शेषः । युक्तः योग्यः  ॥  २।९९।३४३८  ॥   

  

बाष्पापिहितकण्ठश्च प्रेक्ष्य रामं यशस्विनम् ।  

आर्येत्येवाथ संक्रुश्य व्याहर्त्तुं नाशकत्तदा  ॥  २।९९।३९  ॥   

शत्रुघ्नश्चापि रामस्य ववन्दे चरणौ रुदन् ।  

तावुभौ स समालिङ्ग्य रामश्चाश्रूण्यवर्त्तयत्  ॥  २।९९।४०  ॥   

वक्तुमशक्यत्वे हेतुमाह--बाष्पापिहितकण्ठ इत्यादिना । बाष्पापिहितकण्ठः
बाष्पनिरुद्धकण्ठः  ॥  २।९९।३९४०  ॥   

  

ततः सुमन्त्रेण गुहेन चैव समीयतू राजसुतावरण्ये ।  

दिवाकरश्चैव निशाकरश्च यथाम्बरे शुक्रबृहस्पतिभ्याम्  ॥  २।९९।४१  ॥   

तत इति । राजसुतौ रामलक्ष्मणौ  ॥  २।९९।४१  ॥   

  

तान् पार्थिवान् वारणयूथपाभान् समागतांस्तत्र महत्यरण्ये ।  

वनौकसस्ते ऽपि समीक्ष्य सर्वेप्यश्रूण्यमुञ्चन् प्रविहाय हर्षम्  ॥  २।९९।४२
 ॥   

तानिति । तान् तादृशसुखयुक्तान् । समागतान् सङ्गतान्  ॥  २।९९।४२  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे एकोनशततमः
सर्गः  ॥  ९९  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने एकोनशततमः सर्गः  ॥  ९९  ॥   


