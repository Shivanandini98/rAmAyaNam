+++
title = "०८४ गुह-भरतसंवादः"
title_english = "084 Guha welcomes Bharata with drink of honey and meat"

+++


ततो निविष्टां ध्वजिनीं गङ्गामन्वाश्रितां नदीम् ।  

निषादराजो दृष्ट्वैव ज्ञातीन् सन्त्वरितो ऽब्रवीत्  ॥  २।८४।१  ॥   

तत इत्यादि । गङ्गामन्वाश्रितां प्राप्ताम् अत एव निविष्टां कृतनिवेशां
ध्वजिनीं सेनां दृष्ट्वा । सन्त्वरितः ससम्भ्रमः  ॥  २।८४।१  ॥   

  

महतीयमितः सेना सागराभा प्रदृश्यते ।  

नास्यान्तमधिगच्छामि मनसापि विचिन्तयन्  ॥  २।८४।२  ॥   

महतीति । इतः इह श्रृङ्गिबेरपुरे । अस्य सेनारूपवस्तुनः । चिन्तयन्नहं
मनसापि नास्यान्तमधिगच्छामीति सम्बन्धः  ॥  २।८४।२  ॥   

  

यथा तु खलु दुर्बुद्धिर्भरतः स्वयमागतः ।  

स एष हि महाकायः कोविदारध्वजो रथे  ॥  २।८४।३  ॥   

यथेति । स इक्ष्वाकुकुलक्रमागतः कोविदारध्वजः रथे दृश्यते । हि यस्मात् अतो
भरतः स्वयमागतः यथा तु खलु ध्रुवमित्यर्थः । कोविदारध्वजः
दुर्बुद्धिरित्यनेन भरतो रामद्रोहाकाङ्क्षया आगच्छतीति शङ्कितवानिति गम्यते
 ॥  २।८४।३  ॥   

  

बन्धयिष्यति वा दाशानथवा ऽस्मान् वधिष्यति ।  

अथ दाशरथिं रामं पित्रा राज्याद्विवासितम्  ॥  २।८४।४  ॥   

सम्पन्नां श्रियमन्विच्छंस्तस्य राज्ञः सुदुर्ल्लभाम् ।  

भरतः कैकयीपुत्रो हन्तुं समधिगच्छति  ॥  २।८४।५  ॥   

तदेव स्थापयिष्यतिबन्धयिष्यतीत्यादिना । दाशानस्मान् बन्धयिष्यति अथवा
वधिष्यति हनिष्यति । हनो लृटि वधादेश आर्षः । अथ अथवा । दाशरथिं
ज्ञातिभूतमिति भावः । विवासितं दुर्बलमित्यर्थः । सम्पन्नाम् अप्रच्युताम्
। रामागमने हि श्रीः प्रच्युता स्यात् । कैकयीपुत्र इति दुष्प्रकृतित्वे
हेतुः । तस्य राज्ञः राजत्वार्हस्य रामस्य सुदुर्लभाम्  ॥  २।८४।४५  ॥   

  

भर्त्ता चैव सखा चैव रामो दाशरथिर्मम ।  

तस्यार्थकामाः सन्नद्धा गङ्गानूपे प्रतिष्ठत  ॥  २।८४।६  ॥   

किमतो ऽभवदित्यत्राह--भर्तेति । अर्थकामाः अर्थेच्छवः, यूयमिति शेषः ।
अनूपे तीरे  ॥  २।८४।६  ॥   

  

तिष्ठन्तु सर्वे दाशाश्च गङ्गामन्वाश्रिता नदीम् ।  

बलयुक्ता नदीरक्षा मांसमूलफलाशनाः  ॥  २।८४।७  ॥   

तिष्ठन्त्विति । सर्वे दाशाश्च गङ्गामन्वाश्रिताः सन्तः बलयुक्ताः
सेनायुक्ताः । नदीरक्षाः नदीतरणमार्गं रक्षन्तः । मांसमूलफलाशनाः
नावारोपितमांसाद्यशनाः तिष्ठन्तु  ॥  २।८४।७  ॥   

  

नावां शतानां पञ्चानां कैवर्त्तानां शतंशतम् ।  

सन्नद्धानां तथा यूनां तिष्ठन्त्वित्यभ्यचोदयत्  ॥  २।८४।८  ॥   

नावामित्यादि । पञ्चानां शतानां नावाम् एकैकस्या नावः कैवर्त्तानां शतं शतं
तिष्ठन्तु, शतंशतं कैवर्त्ताः तिष्ठन्त्वित्यर्थः  ॥  २।८४।८  ॥   

  

यदा तुष्टस्तु भरतो रामस्येह भविष्यति ।  

सेयं स्वस्तिमती सेना गङ्गामद्य तरिष्यति  ॥  २।८४।९  ॥   

रामस्य तुष्टः रामविषये तुष्टः । यदादुष्ट इति पाठे--अदुष्ट इति पदछेदः ।
स्वस्तिमतीति अन्यथा हन्तव्येति भावः  ॥  २।८४।९  ॥   

  

इत्युक्त्वोपायनं गृह्य मत्स्यमांसमधूनि च ।  

अभिचक्राम भरतं निषादाधिपतिर्गुहः  ॥  २।८४।१०  ॥   

तमायान्तं तु संप्रेक्ष्य सूतपुत्रः प्रतापवान् ।  

भरतायाचचक्षे ऽथ विनयज्ञो विनीतवत्  ॥  २।८४।११  ॥   

उपायनं कौशेयादि । मां सं मृगाणाम्  ॥  २।८४।१०११  ॥   

  

एष ज्ञातिसहस्रेण स्थपतिः परिवारितः ।  

कुशलो दण्डकारण्ये वृद्धो भ्रातुश्च ते सखा  ॥  २।८४।१२  ॥   

तस्मात्पश्यतु काकुत्स्थ त्वां निषादाधिपो गुहः ।  

असंशयं विजानीते यत्र तौ रामलक्ष्मणौ  ॥  २।८४।१३  ॥   

एतत्तु वचनं श्रुत्वा सुमन्त्राद्भरतः शुभम् ।  

उवाच वचनं शीघ्रं गुहः पश्यतु मामिति  ॥  २।८४।१४  ॥   

स्थपतिः प्रभुः । दण्डकारण्ये कुशलः तत्र सञ्चरणसमर्थ इत्यर्थः । विजानीते
तं देशमित्यर्थः  ॥  २।८४।१२१४  ॥   

  

लब्ध्वाभ्यनुज्ञां संहृष्टो ज्ञातिभिः परिवारितः ।  

आगम्य भरतं प्रह्वो गुहो वचनमब्रवीत्  ॥  २।८४।१५  ॥   

प्रह्वः कृतप्रणामः  ॥  २।८४।१५  ॥   

  

निष्कुटश्चैव देशो ऽयं वञ्चिताश्चापि ते वयम् ।  

निवेदयामस्ते सर्वे स्वके दासकुले वस  ॥  २।८४।१६  ॥   

अयं देशः मदधिष्ठितवनप्रदेशः । ते निष्कुटः गृहारामभूतः । "गृहारामस्तु
निष्कुटः" इत्यमरः । त्वद्भोगयोग्य इति यावत् । वयं च वञ्चिताः अत्र
गमनानिवेदनेन वञ्चिता इत्यर्थः । निवेदने हि प्रत्युद्गमनादिकं कर्तुं
शक्यमिति भावः । सर्वे वयं ते, त्वदीया इत्यर्थः । अतः स्वके दासकुले
दासगृहे वसेति निवेदयामः विज्ञापयामः । पूर्वं गङ्गामासाद्येति
गङ्गापर्यन्तमार्गकरणेपि अद्य मनुष्यप्रेरणाभावात्त्वदागमनं न
ज्ञातवानस्मीति गुहेनोच्यते  ॥  २।८४।१६  ॥   

  

अस्ति मूलं फलं चैव निषादैः समुपाहृतम् ।  

आर्द्रञ्च मांसं शुष्कञ्च वन्यं चोच्चावचं महत्  ॥  २।८४।१७  ॥   

वन्यं नीवारश्यामाकप्रियंग्वादिधान्यम्  ॥  २।८४।१७  ॥   

  

आशंसे स्वाशिता सेना वत्स्यतीमां विभावरीम् ।  

अर्चितो विविधैः कामैः श्वः ससैन्यो गमिष्यसि  ॥  २।८४।१८  ॥   

आशंसे प्रार्थयामि । स्वाशिता सुष्ठु भोजिता  ॥  २।८४।१८  ॥   

  

इत्यार्षे श्रीरामयणे वाल्मीकीये आदिकाव्ये श्रीमदयोध्याकाण्डे चतुरशीतितमः
सर्गः  ॥  ८४  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने चतुरशीतितमः सर्गः  ॥  ८४  ॥   


