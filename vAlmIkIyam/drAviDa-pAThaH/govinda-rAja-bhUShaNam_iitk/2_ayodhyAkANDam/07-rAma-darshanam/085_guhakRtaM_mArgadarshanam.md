+++
title = "०८५ गुहकृतं मार्गदर्शनम्"
title_english = "085 Bharata thanks Guha for his hospitality"

+++


एवमुक्तस्तु भरतो निषादाधिपतिं गुहम् ।  

प्रत्युवाच महाप्राज्ञो वाक्यं हेत्यर्थसंहितम्  ॥  २।८५।१  ॥   

एवमिति । हेत्वर्थसंहितम् उपपत्तिप्रयोजनाभ्यां युक्तम्  ॥  २।८५।१  ॥   

  

ऊर्जितः खलु ते कामः कृतो मम गुरोः सखे ।  

यो मे त्वमीदृशीं सेनामेकोभ्यर्चितुमिच्छसि  ॥  २।८५।२  ॥   

ऊर्जित इति । स्वस्य रामविषयभक्तिं द्योतयितुं मम गुरोः सखे इत्युक्तम् ।
यस्त्वमेक एव ईदृशीमपरिच्छिन्नां सेनामभ्यर्चितुमिच्छसि तस्य ते ऊर्जितः
अभिवृद्धः कामः अर्चनामनोरथः कृतः खलु कृत एव, तवादरेणैव वयमर्चिता इति
भावः  ॥  २।८५।२  ॥   

  

इत्युक्त्वा तु महातेजा गुहं वचनमुत्तमम् ।  

अब्रवीद्भरतः श्रीमान् निषादाधिपतिं पुनः  ॥  २।८५।३  ॥   

इतीति । महातेजा इति गाम्भीर्यद्योतनम् । उत्तममित्यनेनार्चनोद्योगमात्रेण
तृप्तत्वकथनादवाप्तसमस्तकामत्वमुक्तम् । श्रीमानिति तात्कालिकहर्षः  ॥ 
२।८५।३  ॥   

  

कतरेण गमिष्यामि भरद्वाजाश्रमं गुह ।  

गहनो ऽयं भृशं देशो गङ्गानूपो दुरत्ययः  ॥  २।८५।४  ॥   

कतरेणेति । कतरेण केन मार्गेण । भृशं गहनः अत्यन्तदुष्प्रवेशः । अनूपो देशः
जलप्रायो देशः । "जलप्रायमनूपं स्यात्" इत्यमरः  ॥  २।८५।४  ॥   

  

तस्य तद्वचनं श्रुत्वा राजपुत्रस्य धीमतः ।  

अब्रवीत् प्राञ्जलिर्वाक्यं गुहो गहनगोचरः  ॥  २।८५।५  ॥   

तस्येति । गहनं काननं गोचरः सञ्चारप्रदेशो यस्य सः गहनगोचरः । "गहनं काननं
वनम्" इत्यमरः  ॥  २।८५।५  ॥   

  

दाशास्त्वा ऽनुगमिष्यन्ति धन्विनः सुसमाहिताः ।  

अहं त्वा ऽनुगमिष्यामि राजपुत्र महायशः  ॥  २।८५।६  ॥   

दाशा इति । अहमनुगमिष्यामि अतो न मार्गविषयविचारः कर्त्तव्य इति भावः  ॥ 
२।८५।६  ॥   

  

कच्चिन्न दुष्टो व्रजसि रामस्याक्लिष्टकर्मणः ।  

इयं ते महती सेना शङ्कां जनयतीव मे  ॥  २।८५।७  ॥   

कच्चिदिति । न दुष्टः अदुष्टः । सुप्सुपेति समासः । रामस्य रामविषये
अदुष्टो व्रजसि कच्चित् दुष्टो न व्रजसि कच्चिदिति वा सम्बन्धः ।
अक्लिष्टकर्मण इत्यनेन निरपायत्वमुक्तम् । शङ्काप्रसक्तौ हेतुमाह इयमिति ।
अनुकूलो व्रजसि चेत् सेना व्यर्थेति भावः । इवशब्दः शङ्काया ईषत्त्वं
द्योतयति  ॥  २।८५।७  ॥   

  

तमेवमभिभाषन्तमाकाश इव निर्मलः ।  

भरतः श्लक्ष्णया वाचा गुहं वचनमब्रवीत्  ॥  २।८५।८  ॥   

तमिति । आकाश इव निर्मल इत्यनेन तच्छङ्कितदोषस्य तत्र प्रसक्तिरेव
नास्तीत्युच्यते । आकाशे हि पङ्कानुलेपे स तत्र न प्रसज्जति किन्तु स्वहस्त
एव मलिनो भवति । श्लक्ष्णया स्वस्मिन्दोषालेपेप्यक्रोधया  ॥  २।८५।८  ॥   

  

माभूत्स कालो यत्कष्टं न मां शङ्कितुमर्हसि ।  

राघवः स हि मे भ्राता ज्येष्ठः पितृसमो मतः  ॥  २।८५।९  ॥   

तं निवर्त्तयितुं यामि काकुत्स्थं वनवासिनम् ।  

बुद्धिरन्या न ते कार्या गुह सत्यं ब्रवीमि ते  ॥  २।८५।१०  ॥   

माभूदिति । यत् यस्मिन् काले । कष्टं त्वया आशङ्कितं कष्टं जायते स कालो
माभूत् । कलिकाले हि तादृशप्रसङ्गः, अतो मां शङ्कितुं नार्हसि । तत्र हेतुः
राघव इत्यादि । न ते कार्या त्वया न कार्या  ॥  २।८५।९१०  ॥   

  

स तु संहृष्टवदनः श्रुत्वा भरतभाषितम् ।  

पुनरेवाब्रवीद्वाक्यं भरतं प्रति हर्षितः  ॥  २।८५।११  ॥   

धन्यस्त्वं न त्वया तुल्यं पश्यामि जगतीतले ।  

अयत्नादागतं राज्यं यस्त्वं त्यक्तुमिहेच्छसि  ॥  २।८५।१२  ॥   

स त्विति । संहृष्टवदनः प्रसन्नवदन इत्यर्थः । हर्षितः सञ्जातहर्षः  ॥ 
२।८५।१११२  ॥   

  

शाश्वती खलु ते कीर्त्तिर्लोकाननुचरिष्यति ।  

यस्त्वं कृच्छ्रगतं रामं प्रत्यानयितुमिच्छसि  ॥  २।८५।१३  ॥   

शाश्वतीति । कृच्छ्रगतं व्यसनगतम् । प्रत्यानयितुं प्रत्यानेतुम् । इडार्षः
 ॥  २।८५।१३  ॥   

  

एवं सम्भाषमाणस्य गुहस्य भरतं तदा ।  

बभौ नष्टप्रभः सूर्यो रजनी चाभ्यवर्त्तत  ॥  २।८५।१४  ॥   

एवमिति । सम्भाषमाणस्य सम्भाषमाणे सति । नष्टप्रभः अदृष्टप्रभः  ॥  २।८५।१४
 ॥   

  

संनिवेश्य स तां सेनां गुहेन परितोषितः ।  

शत्रुघ्नेन सह श्रीमान् शयनं पुनरागमत्  ॥  २।८५।१५  ॥   

संनिवेश्येति । शयनं पुनरागमदिति अत्र पुनःशब्देन गुहागमनात् पूर्वं शान्तः
शयने स्थित इति गम्यते । समुपागमदिति वा पाठः । पुनः परितोषित इति वा
सम्बन्धः । वाक्यालङ्कारो वा  ॥  २।८५।१५  ॥   

  

रामचिन्तामयः शोको भरतस्य महात्मनः ।  

उपस्थितो ह्यनर्हस्य धर्मप्रेक्षस्य तादृशः  ॥  २।८५।१६  ॥   

रामेति । अनर्हस्य गर्भैश्वर्येण शोकानर्हस्य । महात्मनः महाधीरस्यापि
धर्मप्रेक्षस्य शोकमूलपापशून्यस्य । तादृशः अवाङ्मनसगोचरः ।
भ्रातृभक्तस्येति भरतविशेषणं वा  ॥  २।८५।१६  ॥   

  

अन्तर्दाहेन दहनः सन्तापयति राघवम् ।  

वनदाहाभिसन्तप्तं गूढोग्निरिव पादपम्  ॥  २।८५।१७  ॥   

अन्तर्दाहेनेति । दहनः शोकाग्निः । अन्तर्दाहेन चिन्ताग्निना तप्तं राघवं
भरतं सन्तापयति सम्यक् ग्लापयति स्म । वनदाहाभिसन्तप्तं वनदाहेन
पर्यन्तवनाग्नेरूष्मणा सन्तप्तं शुष्कं पादपं गूढोग्निरिव कोटराग्निरिव
अन्तरारभ्य बहिरदहत् अन्तःस्थोप्यात्मा दह्यते, अदाह्यत्वं केवलाग्नेर्हि
 ॥  २।८५।१७  ॥   

  

प्रसृतस्सर्वगात्रेभ्यः स्वेदं शोकाग्निसम्भवम् ।  

यथा सूर्यांशुसन्तप्तो हिमवान् प्रसृतो हिमम्  ॥  २।८५।१८  ॥   

प्रसृत इति । शोकाग्निसम्भवं स्वेदं प्रसृतः, भरत इति शेषः । स्वेदः
शोकाग्निसम्भव इति पाठस्तु न दृष्टान्तानुरूपः । स्वेदं प्रसृतः हिमं
प्रसृतः इत्यत्र गत्यर्थत्वात् कर्त्तरि क्तः  ॥  २।८५।१८  ॥   

  

ध्याननिर्दरशैलेन विनिश्वसितधातुना ।  

दैन्यपादपसङ्घेन शोकायासाधिश्रृङ्गिणा  ॥  २।८५।१९  ॥   

प्रमोहानन्तसत्त्वेन सन्तापौषधिवेणुना  

आक्रान्तो दुःखशैलेन महता कैकयीसुतः  ॥  २।८५।२०  ॥   

भरतस्य दुःखं शैलत्वेन रूपयति--ध्यानेत्यादिना । ध्याननिर्दरशैलेन दरो
गर्त्तः तस्मान्निर्गतं निर्दरं शिलानां समूहः शैलं रामविषयध्यानमेव
निर्दरशैलं यस्मिन् तेन । ध्यानस्य निरन्तरत्वेन
दरीविदीर्णशिलापङ्क्तिसाम्यम् । विविधं निश्वसितं विनिश्वसितं तदेव
धातुर्यस्मिन् । विविधत्वसाम्यात् । दैन्यं करणानां
स्वस्वविषयप्रवृत्तिवैमुख्यं तस्य पादपसाम्यमबोधरूपतया ।
शोकायासाधिश्रृङ्गिणा शोकादय एव श्रृङ्गिणः कृष्णसारादयो यस्मिन् तेन ।
यद्वा शोकायासाधिभिः श्रृङ्गिणा श्रृङ्गवता दृढत्वसाम्यात् ।
प्रमोहानन्तसत्त्वेन प्रमोहा एव अनन्तानि सत्त्वानि जन्तवो यस्मिन् तेन ।
"द्रव्यासुव्यवसायेषु सत्त्वमस्त्री तु जन्तुषु" इत्यमरः ।
प्राणभयशङ्काकरत्वात् । सन्तापौषधिवेणुना सन्तापा एव ओषधयो वेणवश्च यस्मिन्
तेन । ओषधिवेणुसाम्यं दुष्प्रवेशत्वात् । आक्रान्तः अभूदिति शेषः । महता
अतिगुरुणा । मज्जतेति पाठे--मज्जता अवयवेषु प्रविशता  ॥  २।८५।१९२०  ॥   

  

विनिःश्वसन् वै भृशदुर्मनास्ततः प्रमूढसंज्ञः परमापदं गतः ।  

शमं न लेभे हृदयज्वरार्दितो नरर्षभो यूथगतो यथर्षभः  ॥  २।८५।२१  ॥   

विनिःश्वसन्निति । विनिःश्वसन् चिन्तातिरेकेण श्वासं कुर्वन् । भृशदुर्मनाः
अत्यन्तकलुषहृदयः । प्रमूढा तष्टा संज्ञा यस्य सः प्रमूढसंज्ञः । अत एव
परमापदं मरणायार्थसम्पत्तिरूपां मूर्च्छां गतः । शमं ज्वरशान्तिम् ।
अयूथगतः यूथाद्भ्रष्ट इत्यर्थः । यूथहत इति पाठे--हतयूथ इत्यर्थः  ॥ 
२।८५।२१  ॥   

  

गुहेन सार्द्धं भरतः समागतो महानुभावः सजनः समाहितः ।  

सुदुर्मनास्तं भरतं तदा पुनर्गुहः समाश्वासयदग्रजं प्रति  ॥  २।८५।२२  ॥   

अथ गुहः समागत इत्याह--गुहेनेति । सजनः सपरिवारः । समाहितः एकाग्रचित्तः ।
भरतः गुहेन सार्द्धं सह समागतः सङ्गतः । अथ गुहः सुदुर्मनाः
भरतक्लेशदर्शनेन भरतादपि भृशं दुर्मनाः सन् । भरतम् अग्रजं प्रति अग्रजं
लक्षीकृत्य समाश्वासयत्  ॥  २।८५।२२  ॥   

  

इत्यार्षे श्रीरामायणे वाल्मीकीये० श्रीमदयोध्याकाण्डे पञ्चाशीतितमः सर्गः
 ॥  ८५  ॥   

इति श्रीगो० श्रीरामायणभूषणे पीता० अयोध्याकाण्डव्याख्याने पञ्चाशीतितमः
सर्गः  ॥  ८५  ॥   


