+++
title = "१०६ राज्यस्वीकारार्थं पुनर्याचना"
title_english = "106 Bharata gives many reasons to Rama to accept the throne"

+++


एवमुक्त्वा तु विरते रामे वचनमर्थवत् ।  

ततो मन्दाकिनीतीरे रामं प्रकृतिवत्सलम् ।  

उवाच भरतश्चित्रं धार्मिको धार्मिकं वचः  ॥  २।१०६।१  ॥   

को हि स्यादीदृशो लोके यादृशस्त्वमरिन्दम ।  

न त्वां प्रव्यथयेद्दुःखं प्रीतिर्वा न प्रहर्षयेत्  ॥  २।१०६।२  ॥   

एवमुक्त्वा त्विति । निरुत्तरमुक्तवन्तं रामं प्रति मुखान्तरेण
उत्तरस्योच्यमानत्वाच्चित्रमित्युक्तम्  ॥  २।१०६।१२  ॥   

  

सम्मतश्चासि वृद्धानां तांश्च पृच्छसि संशयान्  ॥  २।१०६।३  ॥   

सम्मत इति । वृद्धानां त्रैविद्यवृद्धानाम् । सम्मतः सर्वज्ञत्वेन सम्मतः
तथापि तान् संशयान् पृच्छसीति सम्बन्धः  ॥  २।१०६।३  ॥   

  

यथा मृतस्तथा जीवन् यथा ऽसति तथा सति ।  

यस्यैष बुद्धिलाभः स्यात्परितप्येत केन सः  ॥  २।१०६।४  ॥   

पितृवियोगोदिजनितदुःखेन मया कथितामिति हि भवतोक्तम्, मम तादृशदुःखप्रसङ्ग
एव नास्तीत्याह--यथा मृत इति । मृतः पुरुषो यथा द्वेषविषयो न भवति जीवन्नपि
तथा । यथा असति तथा सति अविद्यमाने वस्तुनि यथा रागो नास्ति विद्यमाने
वस्तुन्यपि तथा । इत्येष बुद्धिलाभो यस्य स केन हेतुना परितप्येत, न
केनापीत्यर्थः । भवदुक्तप्रकारेण मम दुःखलेशोपि नास्तीति भावः  ॥  २।१०६।४
 ॥   

  

परावरज्ञो यश्च स्यात्तथा त्वं मनुजाधिप ।  

स एवं व्यसनं प्राप्य न विषीदितुमर्हति  ॥  २।१०६।५  ॥   

किमर्थं तर्हि शोकमूलवचनं त्वयोक्तमित्याशङ्क्य
भवद्व्यसनासहतयेत्याह--परावरज्ञ इति । यः परावरज्ञः त्रिकालज्ञः
आत्मानात्मज्ञो वा परमात्मजीवात्मस्वरूपज्ञो वा । सः एवं व्यसनं प्राप्यापि
व्यथितुं नार्हति तथा त्वमपीति सम्बन्धः । अथापि तव
राज्यभ्रंशवनवासरूपव्यसनं त्वद्विश्लेषं चाहं कथं सहेयेति भावः  ॥  २।१०६।५
 ॥   

  

अमरोपम सत्त्वस्त्वं महात्मा सत्यसङ्गरः ।  

सर्वज्ञः सर्वदर्शी च बुद्धिमांश्चासि राघव  ॥  २।१०६।६  ॥   

अमरेति । अपरोपमेति पृथक्पदम् । सत्त्वः सत्त्वगुणसम्पन्नः । अर्श आद्यच् ।
स्वाश्रितानां सत्त्वगुणकार्यतत्त्वज्ञानप्रवर्तकत्वाद्वा सत्त्व
इत्युच्यते । "सत्त्वस्यैष प्रवर्तकः" इति हि श्रुतिः । महात्मा महाधैर्यः
अत एव सत्यसङ्गरः सत्यप्रतिज्ञः । सर्वज्ञ
इत्यादिभिस्त्रिभिर्भूतवर्तमानभावियावद्वस्तुज्ञानवत्त्वमुक्तम्  ॥  २।१०६।६
 ॥   

  

न त्वामेवङ्गुणैर्युक्तं प्रभवाभवकोविदम् ।  

अविषह्यतमं दुःखमासादयितुमर्हति  ॥  २।१०६।७  ॥   

प्रोषिते मयि यत्पापं मात्रा मत्कारणात्कृतम् ।  

क्षुद्रया तदनिष्टं मे प्रसीदतु भवान्मम  ॥  २।१०६।८  ॥   

न त्वामिति । प्रभवाभवकोविदम् उत्पत्तिविनाशज्ञमित्यर्थः । भूतानामिति शेषः
। अविषह्यतममपि अस्मदादीनामिति शेषः । दुःखं राज्यभ्रंशवनवासादिहेतुकम् ।
नासादयितुमर्हति नाभिभवितुमर्हति  ॥  २।१०६।७८  ॥   

  

धर्मबन्धेन बद्धो ऽस्मि तेनेमां नेह मातरम् ।  

हन्मि तीव्रेण दण्डेन दण्डार्हां पापकारिणीम्  ॥  २।१०६।९  ॥   

धर्मबन्धेन धर्मपाशेन  ॥  २।१०६।९  ॥   

  

कथं दशरथाज्जातः शुद्धाभिजनकर्मणः ।  

जानन् धर्ममधर्मिष्ठं कुर्य्यां कर्म जुगुप्सितम्  ॥  २।१०६।१०  ॥   

जुगुप्सितं लोकगर्हितम्  ॥  २।१०६।१०  ॥   

  

गुरुः क्रियावान् वृद्धश्च राजा प्रेतः पितेति च ।  

तातं न परिगर्हेयं दैवतं चेति संसदि  ॥  २।१०६।११  ॥   

क्रियावान् यज्ञादिक्रियावान् । संसदि सभायाम्  ॥  २।१०६।११  ॥   

  

को हि धर्मार्थयोर्हीनमीदृशं कर्म किल्बिषम् ।  

स्त्रियाः प्रियं चिकीर्षुः सन् कुर्याद्धर्मज्ञ धर्मवित्  ॥  २।१०६।१२  ॥   

धर्मार्थयोर्हीनं धर्मार्थाभ्यां हीनम्, कामप्रधानमिति यावत्  ॥  २।१०६।१२
 ॥   

  

अन्तकाले हि भूतानि मुह्यन्तीति पुराश्रुतिः ।  

राज्ञैवं कुर्वता लोके प्रत्यक्षं सा श्रुतिः कृता  ॥  २।१०६।१३  ॥   

अन्तकाले विनाशकाले । मुह्यन्ति मोहं प्राप्नुवन्ति, विपरीतबुद्धिं
प्राप्नुवन्तीति यावत् । पुराश्रुतिः पुरातनी गाथेत्यर्थः  ॥  २।१०६।१३  ॥   

  

साध्वर्थमभिसन्धाय क्रोधान्मोहाच्च साहसात् ।  

तातस्य यदतिक्रान्तं प्रत्याहरतु तद्भवान्  ॥  २।१०६।१४  ॥   

साध्वर्थमिति । क्रोधात् विषमद्यैव पास्यामीत्युक्तकैकेयीक्रोधात् । मोहात्
कैकेयीविषयमोहात् । साहसात् साहसकरणात्, अविमृश्यकारित्वादिति यावत् ।
तातस्य यदविक्रान्तं यद्धर्मातिक्रमणं तत्साध्वर्थमभिसन्धाय समीचीनार्थं
स्मृत्वा भवान् प्रत्याहरतु निवर्त्तयतु  ॥  २।१०६।१४  ॥   

  

पितुर्हि यदतिक्रान्तं प्रत्रो यः साधुमन्यते ।  

तदपत्यं मतं लोके विपरीतमतो ऽन्यथा  ॥  २।१०६।१५  ॥   

पितुरिति । साधुमन्यते साधुकर्तुं मन्यत इत्यर्थः । तदपत्यं मतं
पितुरपतनहेतुत्वात्तदेवापत्यत्वेन सम्मतम्  ॥  २।१०६।१५  ॥   

  

तदपत्यं भवानस्तु मा भवान् दुष्कृतं पितुः ।  

अभिपत्ता कृतं कर्म लोके धीरविगर्हितम्  ॥  २।१०६।१६  ॥   

कैकेयीं मां च तातं च सुहृदो बान्धवांश्च नः ।  

पौरजानपदान् सर्वांस्त्रातु सर्वमिदं भवान्  ॥  २।१०६।१७  ॥   

क्व चारण्यं क्व च क्षात्त्र क्व जटाः क्व च पालनम् ।  

ईदृशं व्याहतं कर्म न भवान् कर्तुमर्हति  ॥  २।१०६।१८  ॥   

तदपत्यं भवानस्तु तादृशमपत्यमस्तु । माभिपत्ता प्राप्तुं नार्हतीत्यर्थः  ॥ 
२।१०६।१६१८  ॥   

  

एष हि प्रथमो धर्मः क्षत्ित्रयस्याभिषेचनम् ।  

येन शक्यं महाप्राज्ञ प्रजानां परिपालनम्  ॥  २।१०६।१९  ॥   

तापसधर्मावलम्बनं क्षत्त्रियाणामप्यस्तीत्याशङ्क्याह--एष हीत्यादिना  ॥ 
२।१०६।१९  ॥   

  

कश्च प्रत्यक्षमुत्सृज्य संशयस्थमलक्षणम् ।  

आयतिस्थं चरेद्धर्मं क्षत्त्रबन्धुरनिश्चितम्  ॥  २।१०६।२०  ॥   

क इति । प्रत्यक्षं परिदृश्यमानत्यागभोगयुक्तं धर्मं परलोकश्रेयःसाधनं
प्रजापालनरूपं धर्ममुत्सृज्य संशयस्थमप्रत्यक्षम् अङ्गलोपादिसम्भावनया
संशयितफलसिद्धिकमित्यर्थः । अलक्षणं लक्षणरहितम् । क्रियाशक्तिरपूर्वं वा
इति दुर्निरूपमित्यर्थः । आयातिस्थं कालान्तरभाविफलम् । अनिश्चितं
क्षत्त्रियेण प्रथममिदमनुष्ठेयमिति केनापि प्रमाणेनानिश्चितम् । तापसधर्मः
कः क्षत्त्रियः चरेत्, न कोपीत्यर्थः  ॥  २।१०६।२०  ॥   

  

अथ क्लेशजमेव त्वं धर्मं चरितुमिच्छसि ।  

धर्मेण चतुरो वर्णान् पालयन् क्लेशमाप्नुहि  ॥  २।१०६।२१  ॥   

अथ क्लेशजनमेव त्वं धर्मं चरितुमिच्छसि तथापि
चातुर्वर्ण्यपालनतत्तद्धर्मस्थापनादिक्लेशयुक्तत्वाद्राज्यपालनमेवाचरेत्याह--अथेति
 ॥  २।१०६।२१  ॥   

  

चतुर्णामाश्रमाणां हि गार्हस्थ्यं श्रेष्ठमाश्रमम् ।  

प्राहुर्धर्मज्ञ धर्मज्ञास्तं कथं त्यक्तुमर्हसि  ॥  २।१०६।२२  ॥   

सर्वाश्रमधर्मापेक्षया श्रेष्ठतमो गार्हस्थ्यधर्मः कथं त्यज्यत
इत्याह--चतुर्णामिति  ॥  २।१०६।२२  ॥   

  

श्रुतेन बालः स्थानेन जन्मना भवतो ह्यहम् ।  

स कथं पालयिष्यामि भूमिं भवति तिष्ठति  ॥  २।१०६।२३  ॥   

स्वशक्त्यापि भवतैव राज्यं पालयितव्यमित्याह--श्रुतेनेति । श्रुतेन विद्यया
। स्थानेन पदेन, प्राप्तिक्रमेणेति यावत्  ॥  २।१०६।२३  ॥   

  

हीनबुद्धिगुणो बालो हीनः स्थानेन चाप्यहम् ।  

भवता च विनाभूतो न वर्त्तयितुमुत्सहे  ॥  २।१०६।२४  ॥   

इदं निखिलमव्यग्रं राज्यं पित्र्यमकण्टकम् ।  

अनुशाधि स्वधर्मेण धर्मज्ञ सह बान्धवैः  ॥  २।१०६।२५  ॥   

कथमेवमुच्यते बालत्वस्य ममापि तुल्यत्वात् भवदपेक्षया अहं कियान्वृद्ध
इत्यत आह--हीनेति । हीनबुद्धि गुणः सद्गुणबुद्धिरहितः वर्तयितुं स्थातुं
भवता विना तूष्णीं स्थातुमपि नोत्सहे, किं पुना राज्यं कर्तुमिति भावः  ॥ 
२।१०६।२४२५  ॥   

  

इहैव त्वा ऽभिषिञ्चन्तु सर्वाः प्रकृतयः सह ।  

ऋत्विजः सवसिष्ठाश्च मन्त्रवन्मन्त्रकोविदाः  ॥  २।१०६।२६  ॥   

इहेति । सह संभूय  ॥  २।१०६।२६  ॥   

  

अभिषिक्तस्त्वमस्माभिरयोध्यां पालने व्रज ।  

विजित्य तरसा लोकान् मरुद्भिरिव वासवः  ॥  २।१०६।२७  ॥   

अभिषिक्त इति । विजित्य स्थित इति शेषः । मरुद्भिर्देवैः  ॥  २।१०६।२७  ॥   

  

ऋणानि त्रीण्यपाकुर्वन् दुर्हृदः साधु निर्द्दहन् ।  

सुहृदस्तर्पयन् कामैस्त्वमेवात्रानुशाधि माम्  ॥  २।१०६।२८  ॥   

अद्यार्य मुदिताः सन्तु सुहृदस्ते ऽभिषेचने ।  

अद्य भीताः पलायन्तां दुर्हृदस्ते दिशो दश  ॥  २।१०६।२९  ॥   

रामं राज्याङ्गीकरणाय प्रोत्साहयति--ऋणानीत्यादिना । दुर्हृदः शत्रून्  ॥ 
२।१०६।२८२९  ॥   

  

आक्रोशं मम मातुश्च प्रमृज्य पुरुषर्षभ ।  

अद्य तत्रभवन्तं च पितरं रक्ष किल्बिषात्  ॥  २।१०६।३०  ॥   

आक्रोशमिति । आक्रोशं शापम् । "शाप आक्रोश आक्षेपः" इति हलायुधः ।
जनकर्तृकमिति शेषः । तत्रभवन्तं पूज्यम् । तत्रभवानत्रभवानितिशब्दौ वृद्धैः
पूज्ये प्रयुज्येते  ॥  २।१०६।३०  ॥   

  

शिरसा त्वा ऽभियाचे ऽहं कुरुष्व करुणां मयि ।  

बान्धवेषु च सर्वेषु भूतेष्विव महेश्वरः  ॥  २।१०६।३१  ॥   

अथैतत् पृष्ठतः कृत्वा वनमेव भवानितः ।  

गमिष्यति गमिष्यामि भवता सार्द्धमप्यहम्  ॥  २।१०६।३२  ॥   

शिरसेति । मयि बान्धवेषु च करुणां कुर्विति सम्बन्धः । महेश्वरो विष्णुः ।
"यद्वेदादौ स्वरः प्रोक्तोवेदान्ते च प्रतिष्ठितः । तस्य प्रकृतिलीनस्य यः
परः स महेश्वरः" इति
पूर्वप्रकृतदहरविद्याकरणमन्त्रप्रणवप्रकृतिभूताकारवाच्यो महेश्वरः
इत्युक्तेः । दहरोपास्यश्चापहतपाप्मत्वादिगुणकः पुरुषोत्तमः "स उत्तमः
पुरुषः" इति तत्समानप्रकरणे छान्दोग्ये श्रवणात् । अपहतपाप्मत्वं च
रुद्रस्य नास्ति "अनपहतपाप्मा वा अहमस्मि" इति रुद्रेणैवोक्तेः ।
भूतसंहाराधिकृतस्य रुद्रस्य भूतेषु करुणा च गगनकुसुमतुल्या । अतः "स एकाकी
न रमते । न ततो विजुगुप्सितः" इत्यादिश्रूतिस्मृत्यादिभिः
सुप्रसिद्धापारकारुण्यवात्सल्यादिगुणगणः पुरुषोत्तम एव महेश्वर इति दिक्  ॥ 
२।१०६।३१३२  ॥   

  

तथाहि रामो भरतेन ताम्यता प्रसाद्यमानः शिरसा महीपतिः ।  

न चैव चक्रे गमनाय सत्त्ववान् मतिं पितुस्तद्वचने व्यवस्थितः  ॥  २।१०६।३३
 ॥   

तथेति । गमनाय अयोध्यां प्रतीति शेषः । तद्वचने तस्मिन् वचने  ॥  २।१०६।३३
 ॥   

  

तदद्भुतं स्थैर्यमवेक्ष्य राघवे समं जनो हर्षमवाप दुःखितः ।  

न यात्ययोध्यामिति दुःखितो ऽभवत् स्थिरप्रतिज्ञत्वमवेक्ष्य हर्षितः  ॥ 
२।१०६।३४  ॥   

तदद्भुतमिति । समं युगपत्  ॥  २।१०६।३४  ॥   

  

तमृत्विजो नैगमयूथवल्लभास्तदा विंसज्ञाश्रुकलाश्च मातरः ।  

तथा ब्रुवाणं भरतं प्रतुष्टुवुः प्रणम्य रामं च ययाचिरे सह  ॥  २।१०६।३५
 ॥   

तमिति । नैगमयूथवल्लभाः निगमः पुरं तत्र भवाः नैगमाः । "निगमो निश्चये वेदे
पुरे पथि वणिक्पथे" इति वैजयन्ती । यूथवल्लभा गणमुख्याः । विसंज्ञाश्रुकलाः
विगतसंज्ञाः अश्रुक्लिन्नाश्चेत्यर्थः  ॥  २।१०६।३५  ॥   

  

इत्यार्षे श्रीरामायणे वाल्मीकीये आदिकव्ये श्रीमदयोध्याकाण्डे
षडुत्तरशततमः सर्गः  ॥  १०६  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने षडुत्तरशततमः सर्गः  ॥  १०६  ॥   


