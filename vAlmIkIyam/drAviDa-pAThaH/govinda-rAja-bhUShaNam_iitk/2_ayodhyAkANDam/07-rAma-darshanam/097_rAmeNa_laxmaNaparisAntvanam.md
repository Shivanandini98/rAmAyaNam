+++
title = "०९७ रामेण लक्ष्मणपरिसान्त्वनम्"
title_english = "097 Rama pacifies Lakshmana who is angry with Bharata"

+++


सुसंरब्धं तु सौमित्रिं लक्ष्मणं क्रोधमूर्च्छितम् ।  

रामस्तु परिसान्त्व्याथ वचनं चेदमब्रवीत्  ॥  २।९७।१  ॥   

अथ कुपितपरिसान्त्वनं सप्तनवतितमे--सुसंरब्धमित्यादि । पूर्वं सुसंरब्धं
सुतरां प्रीतम् । "संरम्भः प्रणयेपि च" इत्यमरः । अद्य तु तद्वैलक्षण्येन
क्रोधमूर्च्छितम् । यद्वा क्रोधमूर्च्छितत्वादेव सुसंरब्धं
क्रोधकार्ययुद्धौन्मुख्ययुक्तम् । तत्र हेतुः सपत्नीपुत्रत्वमित्याह
सौमित्रिमिति । यद्वा सुमित्रापुत्रत्वस्मारणपूर्वकमुक्तवानिति द्योत्यते ।
रामस्तु इदं वचनं रामादन्यैर्वक्तुमशक्यमिति भावः  ॥  २।९७।१  ॥   

  

किमत्र धनुषा कार्यमसिना वा सचर्मणा ।  

महेष्वासे महाप्राज्ञे भरते स्वयमागते  ॥  २।९७।२  ॥   

किमिति । अत्र इदानीं परिदृष्टे महेष्वासे उचितविषयशरसन्धातरि । तत्र हेतुः
महाप्राज्ञ इति । स्वयं पुरुषप्रेरणं विना आगते भरते विषये धनुरादिभिः किं
कार्यम् ? न किमपीत्यर्थः । महाप्राज्ञो भरतोपि यदि धनुर्गृहीत्वा
स्वयमागतः तदा किमस्माकं युद्धोद्योगेनेति भावः  ॥  २।९७।२  ॥   

  

पितुः सत्यं प्रतिश्रुत्य हत्वा भरतमागतम् ।  

किं करिष्यामि राज्येन सापवादेन लक्ष्मण  ॥  २।९७।३  ॥   

तत्र युक्तिमाह--पितुरिति । सापवादेन पित्रा भरताय दत्तं राज्यं रामस्तं
हत्वा गृहीतवानित्येवंरूपेणापवादेन युक्तम्  ॥  २।९७।३  ॥   

  

यद्द्रव्यं बान्धवानां वा मित्राणां वा क्षये भवेत् ।  

नाहं तत् प्रतिगृह्णीयां भक्षान् विषकृतानिव  ॥  २।९७।४  ॥   

युक्त्यन्तरमाह--यदिति । बान्धवादीनां क्षये नाशे लब्धं यद्धनं तन्न
गृह्णीयाम्, नेच्छेयमित्यर्थः । विषकृतान् विषमिश्रद्रव्यकृतान् । भक्षान्
अपूपादीनिव  ॥  २।९७।४  ॥   

  

धर्ममर्थं च कामं च पृथिवीं चापि लक्ष्मण ।  

इच्छामि भवतामर्थे एतत् प्रतिश्रृणोमि ते  ॥  २।९७।५  ॥   

धर्ममिति । अर्थं पृथिवीभिन्नं रत्नादिकम् । भवतां भातृ़णामर्थे
भवन्निमित्तमित्यर्थः । एतत् उक्तरूपं प्रतिश्रृणोमि नातिवर्त्त इत्यर्थः
 ॥  २।९७।५  ॥   

  

भ्रातृ़णां सङ्ग्रहार्थं च सुखार्थं चापि लक्ष्मण ।  

राज्यमप्यहमिच्छामि सत्येनायुधमालभे  ॥  २।९७।६  ॥   

भ्रातृ़णामिति । सङ्ग्रहार्थं धनसञ्चयार्थम् । सुखार्थं तत्सुखार्थम्,
तत्तदभिमतवस्तुप्रदानेन तत्प्रीत्यर्थमित्यर्थः । अपिना तद्वृद्धिः
समुच्चीयते । राज्यमपि बहुच्छिद्रत्वेन अपरिग्राह्यतया ममानिष्टमपि । आलभे
स्पृशामि, स्पृष्ट्वा शप इत्यर्थः । सत्येनेति मदुक्तं यथा सत्यं भवति तथा
आयुधं स्पृशामीत्यर्थः  ॥  २।९७।६  ॥   

  

नेयं मम मही सौम्य दुर्ल्लभा सागराम्बरा ।  

नहीच्छेयमधर्मेण शक्रत्वमपि लक्ष्मण  ॥  २।९७।७  ॥   

नेति । नेच्छेयम् इमामिति शेषः  ॥  २।९७।७  ॥   

  

यद्विना भरतं त्वां च शत्रुघ्नं चापि मानद ।  

भवेन्मम सुखं किञ्चिद्भस्म तत् कुरुतां शिखी  ॥  २।९७।८  ॥   

यदिति । शिखी अग्निः । भरतादिसुखाननुगुणं यत् सुखं तदग्निर्भस्मीकुरुतां न
तन्मम ग्राह्यमित्यर्थः  ॥  २।९७।८  ॥   

  

मन्ये ऽहमागतो ऽयोध्यां भरतो भ्रातृवत्सलः ।  

मम प्राणात् प्रियतरः कुलधर्ममनुस्मरन्  ॥  २।९७।९  ॥   

श्रुत्वा प्रव्राजितं मां हि जटावल्कलधारिणम् ।  

जानक्या सहितं वीर त्वया च पुरुषर्षभ  ॥  २।९७।१०  ॥   

स्नेहेनाक्रान्तहृदयः शोकेनाकुलितेन्द्रियः ।  

द्रष्टुमभ्यागतो ह्येष भरतो नान्यथा गतः  ॥  २।९७।११  ॥   

एवं लक्ष्मणचित्तानुसारेण परिहृत्य वस्तुतत्त्वमाह--मन्य
इत्यादिश्लोकत्रयमेकान्वयम् । द्रष्टुमभ्यागतो ह्येष भरतो नान्यथागत इति
मन्ये इत्यन्वयः । अयोध्यामागतः, मातुलगृहादिति शेषः । भ्रातृवत्सलः
भ्रातृषु वत्सलः स्नेही । कुलधर्मं ज्येष्ठस्य राज्यपरिपालन रूपम् ।
स्नेहेन मद्विषयप्रीत्या । आक्रान्तहृदयः तत्परवश इत्यर्थः । शोकेन
मद्विवासजनितदुःखेन । आकुलितेन्द्रियः व्याकुलहृदयः । अन्यथा मद्विरोधितया
नागतः  ॥  २।९७।९११  ॥   

  

अम्बां च कैकयीं रुष्य परुषं चाप्रियं वदन् ।  

प्रसाद्य पितरं श्रीमान् राज्यं मे दातुमागतः  ॥  २।९७।१२  ॥   

अम्बामिति । रुष्य संरुष्य  ॥  २।९७।१२  ॥   

  

प्राप्तकालं यदेषो ऽस्मान् भरतो द्रष्टुमिच्छति ।  

अस्मासु मनसाप्येष नाप्रियं किञ्चिदाचरेत्  ॥  २।९७।१३  ॥   

प्राप्तकालमिति । एषः भरतः अस्मान् द्रष्टुमिच्छतीति यत् एतत् प्राप्तकालं
कालोचितमित्यर्थः  ॥  २।९७।१३  ॥   

  

विप्रियं कृतपूर्वं ते भरतेन कदा नु किम् ।  

ईदृशं वा भयं ते ऽद्य भरतं यो ऽत्र शङ्कसे  ॥  २।९७।१४  ॥   

विप्रियमिति । ते तुभ्यं भरतेन कदा नु कदाचित् विप्रियं कृतपूर्वं किम्
ईदृशं भयं वा त्वदुक्तसदृशं भयजनकवाक्यं वा कृतपूर्वं किम् उक्तपूर्वं किम्
? यस्त्वमद्य अत्रार्थे अत्र स्थाने वा भरतं शङ्कस इति योजना  ॥  २।९७।१४
 ॥   

  

नहि ते निष्ठुरं वाच्यो भरतो नाप्रियं वचः ।  

अहं ह्यप्रियमुक्तः स्यां भरतस्याप्रिये कृते  ॥  २।९७।१५  ॥   

न हीति । त इति "कृत्यानां कर्तरि वा" इति षष्ठी । ते त्वया भरतः निष्ठुरम्
अप्रियं च वचः न वाच्यः । भरतस्य अप्रिये अप्रियवचने कृते उक्ते सति अहं हि
अहमेवाप्रियमुक्तः स्यामिति सम्बन्धः । स्वाश्रितविषये कृतापचारः
स्वस्मिन्नेव कृत इति भगवदभिप्रायो ऽनेन गम्यते  ॥  २।९७।१५  ॥   

  

कथं नु पुत्राः पितरं हन्युः कस्याञ्चिदापदि ।  

भ्राता वा भ्रातरं हन्यात् सौमित्रे प्राणमात्मनः  ॥  २।९७।१६  ॥   

पूर्वं दशरथो वध्यतामित्युक्तम्, इदानीं भरतो वध्यत इति । इत उपरि
तूष्णीमवस्थाने कार्यहानिर्भविष्यतीति भयात् तां रौद्रीं बुद्धिं नियम्य
निवर्तयति--कथं न्वित्यादिना । प्राणं प्राणभूतम्  ॥  २।९७।१६  ॥   

  

यदि राज्यस्य हेतोस्त्वमिमां वाचं प्रभाषसे ।  

वक्ष्यामि भरतं दृष्ट्वा राज्यमस्मै प्रदीयताम्  ॥  २।९७।१७  ॥   

यदीति यदि राज्यस्य हेतोः त्वम् इमां भरतहिंसारूपां वाचं प्रभाषसे तर्हि
वक्ष्यामि भरतं दृष्ट्वा राज्यमस्मै प्रदीयताम् । प्रदीयतामित्यनन्तरमिति
करणं द्रष्टव्यम्  ॥  २।९७।१७  ॥   

  

उच्यमानो ऽपि भरतो मया लक्ष्मण तत्त्वतः ।  

राज्यमस्मै प्रयच्छेति बाढमित्येव वक्ष्यति  ॥  २।९७।१८  ॥   

उच्यमान इति । भरतः अस्मै राज्यं प्रयच्छेति मया उच्यमानो ऽपि अहृदयमुक्तो
ऽपि तत्त्वतः बाढमिति वक्ष्यत्येव तथा दास्यामीति वक्ष्यत्येवेत्यर्थः ।
एवकारेण तस्य पुनर्न्निवृत्त्यभाव उच्यते  ॥  २।९७।१८  ॥   

  

तथोक्तो धर्मशीलेन भ्रात्रा तस्य हिते रतः ।  

लक्ष्मणः प्रविवेशेव स्वानि गात्राणि लज्जया  ॥  २।९७।१९  ॥   

तथेति । तस्य रामस्य हिते रतः न तु स्वार्थपरः अत एव मङ्गलाशासनपरत्वात्
अस्थाने भयशङ्कया तथोक्तवानिति गम्यते । गात्राणि अवयवान् प्रविवेशेव
लज्जातिशयेनात्यन्तसङ्कुचितगात्रो ऽभूदित्यर्थः  ॥  २।९७।१९  ॥   

  

तद्वाक्यं लक्ष्मणः श्रुत्वा व्रीडितः प्रत्युवाच ह ।  

त्वां मन्ये द्रष्टुमायातः पिता दशरथः स्वयम्  ॥  २।९७।२०  ॥   

तद्वाक्यमिति । व्रीडया प्रसङ्गान्तरं प्रस्तौति त्वामिति । लोके
स्वोक्तिभङ्गेन व्रीडितः पुरुषः प्रस्तावान्तरं हि वदति, आयात इति मन्य
इत्यन्वयः  ॥  २।९७।२०  ॥   

  

व्रीडितं लक्ष्मणं दृष्ट्वा राघवः प्रत्युवाच ह ।  

एष मन्ये महाबाहुरिहास्मान् द्रष्टुमागतः  ॥  २।९७।२१  ॥   

भावज्ञो रामोपि औचित्येन लक्ष्मणकृतप्रस्तावं व्रीडाशमनाय
प्रपञ्चयामासेत्याह--व्रीडितमिति । तदेवोच्यते एष इत्यादिना  ॥  २।९७।२१
 ॥   

  

अथवा नौ ध्रुवं मन्ये मन्यमानः सुखोचितौ ।  

वनवासमनुध्याय गृहाय प्रतिनेष्यति  ॥  २।९७।२२  ॥   

नाविति द्विवचनं प्राधान्यात् । मन्यमानः स्मरन् । वनवासं वनवासक्लेशम् ।
अनुध्याय अनुचिन्त्य  ॥  २।९७।२२  ॥   

  

इमां वाप्येष वैदेहीमत्यन्तसुखसेविनीम् ।  

पिता मे राघवः श्रीमान् वनादादाय यास्यति  ॥  २।९७।२३  ॥   

इमामिति । अत्यन्तेत्यनेन तन्मात्रनयने हेतुरुक्तः  ॥  २।९७।२३  ॥   

  

एतौ तौ सम्प्रकाशेते गोत्रवन्तौ मनोरमौ ।  

वायुवेगसमौ वीर जवनौ तुरगोत्तमौ  ॥  २।९७।२४  ॥   

गोत्रवन्तौ प्रशस्तनामानौ । यद्वा प्रशस्तकुलप्रसूतौ "गोत्रं नाम्नि कुलेपि
च" इति वैजयन्ती । वायुवेगसमौ वेगेन वायुसमावित्यर्थः । तुरगोत्तमौ
राजौपवाह्यौ  ॥  २।९७।२४  ॥   

  

स एष सुमहाकायः कम्पते वाहिनीमुखे ।  

नागः शत्रुञ्जयो नाम वृद्धस्तातस्य धीमतः  ॥  २।९७।२५  ॥   

स एष इति । कम्पते "कपि चलने" इति धातुः । मत्तगजस्वभावो ऽयम् । वृद्धः
उन्नतः । धीमतः गजपरिपालनज्ञस्य तातस्य । नागः शत्रुञ्जयः नतु मया सुयज्ञाय
दत्तो मातुलाल्लब्धशत्रुञ्जय इत्यर्थः  ॥  २।९७।२५  ॥   

  

न तु पश्यामि तच्छत्त्रं पाण्डरं लोकसत्कृतम् ।  

पितुर्दिव्यं महाबाहो संशयो भवतीह मे  ॥  २।९७।२६  ॥   

लोकसत्कृतं लोकोत्तरमित्यर्थः । इह पितरि विषये संशयो भवतीह मे इति राघवः
प्रत्युवाचेति पूर्वेणान्वयः  ॥  २।९७।२६  ॥   

  

वृक्षाग्रादवरोह त्वं कुरु लक्ष्मण मद्वचः ।  

इतीव रामो धर्मात्मा सौमित्रिं तुमवाच ह  ॥  २।९७।२७  ॥   

वृक्षाग्रादिति । मद्वचः भरतविषये शान्तो भवेति मत्सूचितं वचः ।
प्रथममर्धमुत्तरार्धेन योजनीयम्  ॥  २।९७।२७  ॥   

  

अवतीर्य्य तु सालाग्रात्तस्मात्स समितिञ्जयः ।  

लक्ष्मणः प्राञ्जलिर्भूत्वा तस्थौ रामस्य पार्श्वतः  ॥  २।९७।२८  ॥   

अवतीर्येति । समितिं परसैन्यं जयतीति समितिञ्जयः । "संज्ञायां
भृतृ़वृजिधारिसहितपिदमः" इत्यत्र योगविभागेन खच् मुमागमश्च । सन्नद्ध इति
यावत् । पार्श्वतः भ्रातर्यस्थाने भयशङ्कयेति भावः  ॥  २।९७।२८  ॥   

  

भरतेनापि सन्दिष्टा सम्मर्दो न भवेदिति ।  

समन्तात्तस्य शैलस्य सेना वासमकल्पयत्  ॥  २।९७।२९  ॥   

भरतेनेति । सम्मर्दः रामाश्रमस्य पीडा न भवेदिति भरतेन सन्दिष्टा आज्ञप्ता
। सेना तस्य शैलस्य समन्तात् नतु तदाश्रमसमीपे  ॥  २।९७।२९  ॥   

  

अध्यर्द्धमिक्ष्वाकुचमूर्योजनं पर्वतस्य सा ।  

पार्श्वे न्यविशदावृत्य गजवाजिरथाकुला  ॥  २।९७।३०  ॥   

अध्यर्द्धमिति । अधिकमर्धं यस्मिन् तत् अध्यर्धं योजनम् सार्धयोजनमित्यर्थः
। पर्वतस्य पार्श्वे आवृत्त्य न्यविशत् मण्डलाकारेण स्थिता  ॥  २।९७।३०  ॥   

  

सा चित्रकूटे भरतेन सेना धर्मं पुरस्कृत्य विधूय दर्प्पम् ।  

प्रसादनार्थं रघुनन्दनस्य विराजते नीतिमता प्रणीता  ॥  २।९७।३१  ॥   

सेति । चित्रकूटे चित्रकूटसमीपे । नीतिमता सेनयोपरोधे रामस्य प्रसादो न
स्यादिति नीतिज्ञेन भरतेन । धर्मं पुरस्कृत्य विनीतवेषेण राजाभिगन्तव्य इति
धर्ममनुसृत्य । दर्पं विधूय स्थितेन रघुनन्दनस्य प्रसादनार्थं प्रणीता
आनीता सा सेना विराजते भाति स्म  ॥  २।९७।३१  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
सप्तनवतितमः सर्गः  ॥  ९७  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने सप्तनवतितमः सर्गः  ॥  ९७  ॥   


