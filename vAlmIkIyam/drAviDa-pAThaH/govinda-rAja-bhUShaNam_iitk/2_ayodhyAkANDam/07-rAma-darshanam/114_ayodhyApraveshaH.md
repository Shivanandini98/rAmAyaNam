+++
title = "११४ अयोध्याप्रवेशः"
title_english = "114 Bharata enters Ayodhya city"

+++


स्त्रिग्धगम्भीरघोषेण स्यन्दनेनोपयान् प्रभुः ।  

अयोध्यां भरतः क्षिप्रं प्रविवेश महायशाः  ॥  २।११४।१  ॥   

पूर्वसर्गान्तिमश्लेकोक्तं विस्तरेण दर्शयति
चतुर्दशोत्तरशततमे--स्निग्धगम्भीरघोषेणेत्यादि । उपयान् समीपमागच्छन्  ॥ 
२।११४।१  ॥   

  

बिडालोलूकचरितामालीननरवारणाम् ।  

तिमिराभ्याहतां कालीमप्रकाशां निशामिव  ॥  २।११४।२  ॥   

कालीं कृष्णपक्षसम्बन्धिनीम्  ॥  २।११४।२  ॥   

  

राहुशत्रोः प्रियां पत्नीं श्रिया प्रज्वलितप्रभाम् ।  

ग्रहेणाभ्युत्थिते नैकां रोहिणीमिव पीडिताम्  ॥  २।११४।३  ॥   

अल्पोष्णक्षुब्धसलिलां धर्मोत्तप्तविहङ्गमाम् ।  

लीनमीनझषग्राहां कृशां गिरिनदीमिव  ॥  २।११४।४  ॥   

राहुशत्रोः चन्द्रस्य  ॥  २।११४।३४  ॥   

  

विधूमामिव हेमाभामध्वराग्नेः समुत्थिताम् ।  

हविरभ्युक्षितां पश्चात् शिखां विप्रलयं गताम्  ॥  २।११४।५  ॥   

विध्वस्तकवचां रुग्णजवाजिरथध्वजाम् ।  

हतप्रवीरामापन्नां चमूमिव महाहवे  ॥  २।११४।६  ॥   

सफेना सस्वना भूत्वा सागरस्य समुत्थिताम् ।  

प्रशान्तमारुतोद्घातां जलोर्मिमिव निस्वनाम्  ॥  २।११४।७  ॥   

हविरभ्युक्षितां दध्यादिहविषा अभ्युक्षिताम् । शिखां
प्रवर्ग्योत्थितज्वालाम्  ॥  २।११४।५७  ॥   

  

त्यक्तां यज्ञायुधैः सर्वैरभिरूपैश्च याजकैः ।  

सुत्याकाले विनिर्वृत्ते वेदिं गतरवामिव  ॥  २।११४।८  ॥   

यज्ञायुधैः स्फ्यादिभिः । सुत्याकाले सुत्यादिवसे  ॥  २।११४।८  ॥   

  

गोष्ठमध्ये स्थितामार्त्तामचरन्तीं तृणं नवम् ।  

गोवृषेण परित्यक्तां गवां पत्तिमिवोत्सुकाम्  ॥  २।११४।९  ॥   

अचरन्तीम् अभक्षयन्तीम्  ॥  २।११४।९  ॥   

  

प्रभाकराद्यैः सुस्निग्धैः प्रज्वलद्भिरिवोत्तमैः ।  

वियुक्तां मणिभिर्जात्यैर्नवां मुक्तावलीमिव  ॥  २।११४।१०  ॥   

सहसा चलितां स्थानान्महीं पुण्यक्षयाद्गताम् ।  

संहृतद्युतिविस्तारां तारामिव दिवश्च्युताम्  ॥  २।११४।११  ॥   

प्रभाकराद्यैः पद्मरागाद्यैः  ॥  २।११४।१०११  ॥   

  

पुष्पनद्धां वसन्तान्ते मत्तभ्रमरनादिताम् ।  

द्रुतदावाग्निविप्लुष्टां क्लान्तां वनलतामिव  ॥  २।११४।१२  ॥   

वसन्तान्ते ग्रीष्मे । द्रुतदावाग्निविप्लुष्टां वेगवद्दावाग्निना
ईषद्दग्धाम्  ॥  २।११४।१२  ॥   

  

सम्मूढनिगमां स्तब्धां संक्षिप्तविपणापणाम् ।  

प्रच्छन्नशशिनक्षत्रां द्यामिवाम्बुधरैर्वृताम्  ॥  २।११४।१३  ॥   

संमूढनिगमां जनसञ्चाररहितमार्गाम् । "निगमो निश्चये वेदे पुरे पथि
वणिक्पथे" इति वैजयन्ती । संक्षिप्तविपणापणां सङ्कुचितविक्रयां
सङ्कुचितनिषद्यां च  ॥  २।११४।१३  ॥   

  

क्षीणपानोत्तमैर्भिन्नैः शरावैरभिसंवृताम् ।  

हतशौण्डामिवाकाशे पानभूमिमसंस्कृताम्  ॥  २।११४।१४  ॥   

क्षीणपानोत्तमैः क्षीणमधूत्तमैः । शरावैः चषकाकारैः । हतशौण्डां
हतमत्तजनाम् । आकाशे अनावृतप्रदेशे  ॥  २।११४।१४  ॥   

  

वृक्णभूमितलां निम्नां वृक्णपात्रैः समावृताम् ।  

उपयुक्तोदकां भग्नां प्रपां निपतितामिव  ॥  २।११४।१५  ॥   

वृक्णभूमितलां विदीर्णभूमितलाम् । वृक्णपात्रैः भिन्नपात्रैः  ॥  २।११४।१५
 ॥   

  

विपुलां विततां चैव युक्तपाशां तरस्विनाम् ।  

भूमौ बाणैर्विनिष्कृत्तां पतितां ज्यामिवायुधात्  ॥  २।११४।१६  ॥   

वितताम् अटनीद्वयव्याप्ताम्, आरोपितामिति यावत् । युक्तपाशां युक्तरज्जुम्
। तरस्विनां वीराणां बाणैः विनिष्कृत्ताम्, छिन्नामिति यावत् । आयुधात्
धनुषः  ॥  २।११४।१६  ॥   

  

सहसा युद्धशौण्डेन हयारोहेण वाहिताम् ।  

निक्षिप्तभाण्डामुत्सृष्टां किशोरीमिव दुर्बलाम्  ॥  २।११४।१७  ॥   

शुष्कतोयां महामत्स्यैः कूर्मैश्च बहुभिर्वृताम् ।  

प्रभिन्नतटविस्तीर्णां वापीमिव हृतोत्पलाम्  ॥  २।११४।१८  ॥   

पुरुषस्याप्रहृष्टस्य प्रतिषिद्धानुलेपनाम् ।  

सन्तप्तामिव शोकेन गात्रयष्टिमभूषणाम्  ॥  २।११४।१९  ॥   

युद्धशौण्डेन आहवसमर्थेना निक्षिप्तभाण्डाम् अवरोपिताश्वभूषाम् ।
उत्सृष्टां वाहनानर्हां किशोरीं बालवडवाम्  ॥  २।११४।१७१९  ॥   

  

प्रावृषि प्रविगाढायां प्रविष्टस्याभ्रमण्डलम् ।  

प्रच्छन्नां नीलजीमूतैर्भास्करस्य प्रभामिव  ॥  २।११४।२०  ॥   

भरतस्तु रथस्थः सन् श्रीमान् दशरथात्मजः ।  

वाहयन्तं रथश्रेष्ठं सारथिं वाक्यमब्रवीत्  ॥  २।११४।२१  ॥   

प्रविगाढायां प्रवृद्धायां भास्करस्य प्रभामिव स्थिताम् ।
उक्तविशेषणविशिष्टामयोध्यां प्रविवेशेति पूर्वेणान्वयः  ॥  २।११४।२०२१  ॥   

  

किं नु खल्वद्य गम्भीरो मूर्च्छितो न निशम्यते ।  

यथापुरमयोध्यायां गीतवादित्रनिस्वनः  ॥  २।११४।२२  ॥   

किंनु खलु अहो कष्टं जातमित्यर्थः  ॥  २।११४।२२  ॥   

  

वारुणीमदगन्धश्च माल्यगन्धश्च मूर्च्छितः ।  

धूपितागरुगन्धश्च न प्रवाति समन्ततः  ॥  २।११४।२३  ॥   

यानप्रवरघोषश्च स्निग्धश्च हयनिस्वनः ।  

प्रमत्तगजनादश्च महांश्च रथनिस्वनः ।  

नेदानीं श्रूयते पुर्यामस्यां रामे विवासिते  ॥  २।११४।२४  ॥   

चन्दनागरुगन्धांश्च महार्हाश्च नवस्रजः ।  

गते हि रामे तरुणाः सन्तप्ता नोपभुञ्जते  ॥  २।११४।२५  ॥   

बहिर्यात्रां न गच्छन्ति चित्रमाल्यधरा नराः ।  

नोत्सवाः सम्प्रवर्त्तन्ते रामशोकार्दिते पुरे  ॥  २।११४।२६  ॥   

वारुणीमदगन्धः वारुण्याः मदोत्पादको गन्ध इत्यर्थः  ॥  २।११४।२३२६  ॥   

  

सह नूनं मम भ्रात्रा पुरस्यास्यद्युतिर्गता ।  

नहि राजत्ययोध्येयं सासारेवार्जुनी क्षपा  ॥  २।११४।२७  ॥   

सासारा वेगवद्वृष्टिसहिता । "आसारः स्यात्प्रसरणे वेगवृष्टौ सुहृद्बले" इति
वैजयन्ती । अर्जुनी शुक्लपक्षसम्बन्धिनी  ॥  २।११४।२७  ॥   

  

कदा नु खलु मे भ्राता महोत्सव इवागतः ।  

जनयिष्यत्ययोध्यायां हर्षं ग्रीष्म इवाम्बुदः  ॥  २।११४।२८  ॥   

महोत्सवः ग्रीष्मे अम्बुद इव च अयोध्यायां कदा मे भ्राता हर्षं जनयिष्यतीति
सम्बन्धः  ॥  २।११४।२८  ॥   

  

तरुणैश्चारुवेषैश्च नरैरुन्नतगामिभिः ।  

सम्पतद्भिरयोध्यायां नाभिभान्ति महापथाः  ॥  २।११४।२९  ॥   

तरुणैरिति । उन्नतगामिभिः सगर्वगमनैरित्यर्थः । महापथाः राजमार्गाः  ॥ 
२।११४।२९  ॥   

  

एवं बहुविधं जल्पन् विवेश वसतिं पितुः ।  

तेन हीनां नरेन्द्रेण सिंहहीनां गुहामिव  ॥  २।११४।३०  ॥   

एवमिति । एवं बहुविधं जल्पन्निति पाठः  ॥  २।११४।३०  ॥   

  

तदा तदन्तःपुरमुज्झितप्रभं सुरैरिवोत्सृष्टमभास्करं दिनम् ।  

निरीक्ष्य सर्वन्तु विविक्तमात्मवान् मुमोच बाष्पं भरतः सुदुःखितः  ॥ 
२।११४।३१  ॥   

तदेति । सुरैरुत्सृष्टमभास्करं दिनमिव उज्झितप्रभम् अन्तःपुरं निरीक्ष्येति
सम्बन्धः । विविक्तं विजनम् । "विविक्तौ पूतविजनौ" इत्यमरः । पुरा किल
देवासुरयुद्धे असुरैर्देवाः पराजिताः, स्वर्भानुना च भानुः पातितस्तदानीं
कियान् कालो दिवारात्रविभागरहितो ऽभूत् । ततः परं ब्रह्मनियोगादत्रिः
स्वतेजसा सप्तरात्रं सूर्याधिपत्यं चकारेति पौराणिकी कथा । अग्निः
स्वतेजसेति पाठान्तरम्  ॥  २।११४।३१  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
चतुर्दशोत्तरशततमः सर्गः  ॥  ११४  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने चतुर्दशोत्तरशततमः सर्गः  ॥  ११४  ॥   


