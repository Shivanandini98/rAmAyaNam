+++
title = "१०९ जाबालिमतनिराकरणम्"
title_english = "109 Rama refutes the atheistic arguments of Jabali"

+++


जाबालेस्तु वचः श्रुत्वा रामः सत्यात्मनां वरः ।  

उवाच परया भक्त्या स्वबुद्ध्या चाविपन्नया  ॥  २।१०९।१  ॥   

अथ जाबालिमतनिरासपूर्वकं वैदिकमतस्थापनं नवोत्तरशततमे
सर्गे--जाबालेरित्यादिना । सत्यात्मनां सत्यबुद्धीनां भक्त्या
वैदिकधर्मश्रद्धया । अविपन्नया जाबालिवचनैः सांदृष्टिकैरप्यचलितया  ॥ 
२।१०९।१  ॥   

  

भवान् मे प्रियकामार्थं वचनं यदिहोक्तवान् ।  

अकार्य्यं कार्य्यसङ्काशमपथ्यं पथ्यसम्मितम्  ॥  २।१०९।२  ॥   

भवानिति । प्रियकामार्थं प्रियविषयेच्छासिद्ध्यर्थं यद्वचनमुक्तवान् तत्
कार्य्यसङ्काशं कार्यवत्प्रतीयमानम् । अकार्य्यं पथ्यसम्मितं
पथ्यवदवभासमानम् । अपथ्यम्, दुःखोदर्कमिति यावत् । एवं वचनं दूषितम्  ॥ 
२।१०९।२  ॥   

  

निर्मर्यादस्तु पुरुषः पापाचारसमन्वितः ।  

मानं न लभते सत्सु भिन्नचारित्रदर्शनः  ॥  २।१०९।३  ॥   

अथ वक्तारं दूषयति--निर्मर्याद इत्यादिना । निर्मर्यादः मर्य्यादारहितः ।
अत एव पापाचारसमन्तिः । तत्र हेतुः भिन्नचारित्रदर्शन इति । दर्शनं मतं
वेदविहितात् भिन्नाचारप्रतिपादकमतप्रवर्त्तक इत्यर्थः । एवम्भूतः पुरुषः
सत्सु मानं पूजां न लभते प्रत्युत निन्दामेव लभत इत्यर्थः  ॥  २।१०९।३  ॥   

  

कुलीनमकुलीनं वा वीरं पुरुषमानिनम् ।  

चारित्रमेव व्याख्याति शुचिं वा यदि वा ऽशुचिम्  ॥  २।१०९।४  ॥   

पापाचारत्वे किं प्रमाणमित्याशङ्क्य तदुक्तिरेव
प्रमाणमित्याह--कुलीनमित्यादिना । पुरुषमानिनम् अतिधीरमित्यर्थः ।
चारित्रम् उक्तरूपाचारः  ॥  २।१०९।४  ॥   

  

अनार्यस्त्वार्यसङ्काशः शौचाद्धीनस्तथा शुचिः ।  

लक्षण्यवदलक्षण्यो दुःशीलः शीलवानिव  ॥  २।१०९।५  ॥   

अधर्मं धर्मवेषेण यदीमं लोकसङ्करम् ।  

अभिपत्स्ये शुभं हित्वा क्रियाविधिविवर्जितम्  ॥  २।१०९।६  ॥   

कश्चेतयानः पुरुषः कार्याकार्यविचक्षणः ।  

बहुमंस्यति मां लोके दुर्वृत्तं लोकदूषणम्  ॥  २।१०९।७  ॥   

एतादृशपुरुषोपदेशश्रवणे स्वस्यानर्थं दर्शयति श्लोकत्रयेण--अनार्य
इत्यादिना । अनार्य एव सन्नार्यसङ्काशः । शौचाद्धीन एव सन् शुचिरिव ।
लक्षण्यवत् शिष्टलक्षणयुक्ततुल्य एव सन् अलक्षण्यः लक्षणहीनः ।  

शीलवानिव सन् दुःशीलः । अहं शुभं हित्वा शुभसाधनं वैदिकधर्मं हित्वा ।
लोकसङ्करं लोकसङ्करकारकम् । क्रियाविधिविवर्जितं वैदिकक्रियया वेदविधिना च
वर्जितम् । इमं त्वदुक्तमधर्मं धर्मवेषेण धर्मत्वेनाभिपत्स्ये
स्वीकरिष्यामि यदि दुर्वृत्तं मां चेतयानः ज्ञानवान् कः पुरुषः लोके
बहुमंस्यति न कोपीत्यर्थः  ॥  २।१०९।५७  ॥   

  

कस्य धास्याम्यहं वृत्तं केन वा स्वर्गमाप्नुयाम् ।  

अनया वर्त्तमानो हि वृत्त्या हीनप्रतिज्ञया  ॥  २।१०९।८  ॥   

न केवलं बहुमानहानिः परलोकहानिश्चेत्याह--कस्येत्यादिना । अहं
हीनप्रतिज्ञया वनवासप्रतिज्ञारहितया अनया वृत्त्या परोक्षं पृष्ठतः
कुर्विति त्वदुक्तया वृत्त्या वर्तमानः सन्, वृत्तं त्वदुक्ताचरणम् । कस्य
धास्यामि आधास्यामि, उपदेक्ष्यामीत्यर्थः । दास्यामीति पाठान्तरम् । केन वा
साधनेन स्वर्गमाप्नुयामिति योजना  ॥  २।१०९।८  ॥   

  

कामवृत्तस्त्वयं लोकः कृत्स्नः समुपवर्त्तते ।  

यद्वृत्ताः सन्ति राजानस्तद्वृत्ताः सन्ति हि प्रजाः  ॥  २।१०९।९  ॥   

त्वदुक्ताचरणे सर्वलोकस्यापि परलोकहानिः स्यादित्याह--कामवृत्त इत्यादिना
 ॥  २।१०९।९  ॥   

  

सत्यमेवानृशंसञ्च राजवृत्तं सनातनम् ।  

तस्मात्सत्यात्मकं राज्यं सत्ये लोकः प्रतिष्ठितः  ॥  २।१०९।१०  ॥   

सत्यप्रशंसापूर्वकं सत्यनिष्ठां दर्शयन् सत्यपरत्वरूपस्वमतं
स्थापयति--सत्यमेवेत्यादिना । अनृशंसं भूतानुकम्पाप्रधानं सनातनं च
राजवृत्तं सत्यमेव सत्यरूपमेव । तस्माद्राजवृत्तस्य सत्यरूपत्वात् । राज्यं
राज्यस्थजनजातं सत्यात्मकं सत्यरूपम्, सत्यप्रधानमिति यावत् । लोक इति
जात्येकवचनम्  ॥  २।१०९।१०  ॥   

  

ऋषयश्चैव देवाश्च सत्यमेव हि मेनिरे ।  

सत्यवादी हि लोके ऽस्मिन् परमं गच्छति क्षयम्  ॥  २।१०९।११  ॥   

ऋषय इति । मेनिरे उत्कृष्टमिति शेषः । परमं क्षयं परमं धाम "धिष्ण्यं धाम
निकेतनं च सदनं वस्त्यं च वास्तु क्षयः" इति वैजयन्ती  ॥  २।१०९।११  ॥   

  

उद्विजन्ते यथा सर्प्पान्नरादनृतवादिनः ।  

धर्मः सत्यं परो लोके मूलं स्वर्गस्य चोच्यते  ॥  २।१०९।१२  ॥   

उद्विजन्त इति । उद्विजन्ते जना इति शेषः  ॥  २।१०९।१२  ॥   

  

सत्यमेवेश्वरो लोके सत्यं पद्मा श्रिता सदा ।  

सत्यमूलानि सर्वाणि सत्यान्नास्ति परं पदम्  ॥  २।१०९।१३  ॥   

सत्यमिति । ईश्वरः नियन्ता, व्यवस्थापक इति यावत्  ॥  २।१०९।१३  ॥   

  

दत्तमिष्टं हुतं चैव तप्तानि च तपांसि च ।  

वेदाः सत्यप्रतिष्ठानास्तस्मात् सत्यपरो भवेत्  ॥  २।१०९।१४  ॥   

दत्तमिति । सत्यप्रतिष्ठानाः सत्याधाराः सत्यप्रतिष्ठानानीति विपरिणम्य
पूर्वार्द्धेन योज्यम्  ॥  २।१०९।१४  ॥   

  

एकः पालयते लोकमेकः पालयते कुलम् ।  

मज्जत्येको हि निरय एकः स्वर्गे महीयते  ॥  २।१०९।१५  ॥   

प्रस्तुतसत्यनिष्णातस्य ऐहिकामुष्मिकफलं तद्रहितस्य निरयप्राप्तिं च
दर्शयति--एक इत्यादिना  ॥  २।१०९।१५  ॥   

  

सो ऽहं पितुर्नियोगन्तु किमर्थं नानुपालये ।  

सत्यप्रतिश्रवः सत्यं सत्येन समयीकृतः  ॥  २।१०९।१६  ॥   

स इत्यादि । सत्यप्रतिश्रवः सत्यसन्धः  ॥  २।१०९।१६  ॥   

  

नैव लोभान्न मोहाद्वा न ह्यज्ञानात्तमोन्वितः ।  

सेतुं सत्यस्य भेत्स्यामि गुरोः सत्यप्रतिश्रवः  ॥  २।१०९।१७  ॥   

नैवेति । लोभात् राज्यलोभात् । मोहात् विप्रलम्भवाक्यजनितचित्तविभ्रमात् ।
अज्ञानात् तमोन्वितः तमोगुणयुक्तः सत्यस्य "करिष्यामि तव प्रीतिं
सुकृतेनापि ते शपे" इत्यस्य सत्यवचनस्य । सेतुं मर्य्यादाम्  ॥  २।१०९।१७
 ॥   

  

असत्यसन्धस्य सतश्चलस्यास्थिरचेतसः ।  

नैव देवा न पितरः प्रतीच्छन्तीति नः श्रुतम्  ॥  २।१०९।१८  ॥   

असत्यसन्धस्येति । चलस्य चलस्वभावस्य । प्रतीच्छन्ति हव्यकव्यादिकमिति शेषः
। नः अस्माभिः श्रुतम्  ॥  २।१०९।१८  ॥   

  

प्रत्यगात्ममिमं धर्मं सत्यं पश्याम्यहं स्वयम् ।  

भारः सत्पुरुषाचीर्णस्तदर्थमभिमन्यते  ॥  २।१०९।१९  ॥   

प्रत्यगात्ममिति । अहं सत्यं सत्यरूपमिमं धर्मं प्रत्यगात्मं स्वयं पश्यामि
आत्मानं प्रत्यविनाभूतत्वेन प्रवृत्तं पश्यामीत्यर्थः । सत्पुरुषाचीर्णः
सत्पुरुषैराचरितः, सम्पादित इति यावत् । भारः जटावल्कलादिभारः । तदर्थं
सत्यरूपधर्मार्थम् । अभिमन्यते अभिमतो भवति  ॥  २।१०९।१९  ॥   

  

क्षात्त्रं धर्ममहं त्यक्ष्ये ह्यधर्मं धर्मसंहितम् ।  

क्षुद्रैर्नृशंसैर्लुब्धैश्च सेवितं पापकर्मभिः  ॥  २।१०९।२०  ॥   

कायेन कुरुते पापं मनसा सम्प्रधार्य च ।  

अनृतं जिह्वया चाह त्रिविधं कर्म पातकम्  ॥  २।१०९।२१  ॥   

पूर्वैराचरितं सत्यं परित्यज्य त्वदुक्तरीत्या राज्यं
नाङ्गीकरिष्यामीत्याह--क्षात्त्रमित्यादिना । अधर्मम् अधर्मप्रचुरम् ।
धर्मसंहितं धर्मलेशसहितम्, अधर्मप्रचुरधर्मलेशयुक्तक्षत्त्रियधर्ममहं
त्यक्ष्य इत्यर्थः  ॥  २।१०९।२०२१  ॥   

  

भूमिः कीर्त्तिर्यशो लक्ष्मीः पुरुषं प्रार्थयन्ति हि ।  

स्वर्गस्थं चानुपश्यन्ति सत्यमेव भजेत तत्  ॥  २।१०९।२२  ॥   

भूमिरिति । कीर्तिः वितरणजनिता प्रथा । यशः पौरुषनिबन्धनम् । पुरुषं
करणत्रयेण सत्यनिष्णातम् अनुपश्यन्ति अनुसृत्य पश्यन्ति, अनुबध्नन्तीति
यावत्  ॥  २।१०९।२२  ॥   

  

श्रेष्ठं ह्यनार्यमेव स्याद्यद्भवानवधार्य्य माम् ।  

आह युक्तिकरैर्वाक्यैरिदं भद्रं कुरुष्व ह  ॥  २।१०९।२३  ॥   

श्रेष्ठमिति । श्रेष्ठमित्यवधार्य्य निश्चित्य । इदं भद्रं कुरुष्वेति
भवान् युक्तिकरैर्वाक्यैः यदाह तदनार्य्यमेव स्यात्  ॥  २।१०९।२३  ॥   

  

कथं ह्यहं प्रतिज्ञाय वनवासमिमं गुरौ ।  

भरतस्य करिष्यामि वचो हित्वा गुरोर्वचः  ॥  २।१०९।२४  ॥   

ऽप्रत्यक्षं यत्तदातिष्ठ परोक्षं पृष्ठतः कुरुऽ इत्यन्तस्य
जाबालिवाक्यजातस्योत्तरमभिधाय ऽराज्यं त्वं प्रतिगृह्णीष्व भरतेन
प्रसादितःऽ इत्यस्याप्युत्तरमाह--कथमित्यादिना  ॥  २।१०९।२४  ॥   

  

स्थिरा मया प्रतिज्ञाता प्रतिज्ञा गुरुसन्निधौ ।  

प्रहृष्यमाणा सा देवी कैकेयी चाभवत्तदा  ॥  २।१०९।२५  ॥   

स्थिरेति । प्रतिज्ञा, प्रतिज्ञाता कृतेत्यर्थः  ॥  २।१०९।२५  ॥   

  

वनवासं वसन्नेवं शुचिर्नियतभोजनः ।  

मूलैः पुष्पैः फलैः पुण्यैः पितृ़न् देवांश्च तर्पयन्  ॥  २।१०९।२६  ॥   

सन्तुष्टपञ्चवर्गो ऽहं लोकयात्रां प्रवर्त्तये ।  

अकुहः श्रद्दधानस्सन् कार्य्याकार्य्यविचक्षणः  ॥  २।१०९।२७  ॥   

वनवासमित्यादिश्लोकद्वयमेकं वाक्यम् । वनवासं वसन् कुर्वन्नित्यर्थः ।
नियतभोजनः नियतवन्याहारः । सन्तुष्टपञ्चवर्गः परितुष्टपञ्चेन्द्रियवर्गः ।
लोकयात्रां पितृवचनपरिपालनरूपलोकवर्त्तनम् । "गमने वर्तने यात्रा" इति
वैजयन्ती । अकुहः अकृत्रिमः  ॥  २।१०९।२६२७  ॥   

  

कर्मभूमिमिमां प्राप्य कर्त्तव्यं कर्म यच्छुभम् ।  

अग्निर्वायुश्च सोमश्च कर्मणां फलभागिनः  ॥  २।१०९।२८  ॥   

अष्टकोदाहरणेन वैदिककर्मणां निष्फलत्वं यदुक्तं तत्र
परिहारमाह--कर्मभूमिमित्यादिना । यत् शुभं कर्म तत् कर्त्तव्यम्, जनैरिति
शेषः । तत्र फलवदनुष्ठानं दर्शयति अग्निरित्यादि । कर्मणां
कर्मभूमिकृतस्वस्वकर्मणाम् । फलभागिनः अग्नित्वादिफलं प्राप्तवन्तः  ॥ 
२।१०९।२८  ॥   

शतं क्रतूनामाहृत्य देवराट् त्रिदिवङ्गतः ।  

तपांस्युग्राणि चास्थाय दिवं याता महर्षयः  ॥  २।१०९।२९  ॥   

क्रतूनां शतम् आहृत्य कृत्वेत्यर्थः । प्रवासिनं प्रति
श्राद्धकरणविधेरभावात् विहितस्थले कुत्रापि न व्यभिचार इति भावः  ॥ 
२।१०९।२९  ॥   

  

अमृष्यमाणः पुनरुग्रतेजा निशम्य तन्नास्तिकवाक्यहेतुम् ।  

अथाब्रवीत्तं नृपतेस्तनूजो विगर्हमाणो वचनानि तस्य  ॥  २।१०९।३०  ॥   

सत्यं च धर्मं च पराक्रमं च भूतानुकम्पां प्रियवादिताञ्च ।  

द्विजातिदेवातिथिपूजनं च पन्थानमाहुस्त्रिदिवस्य सन्तः  ॥  २।१०९।३१  ॥   

अमृष्यमाण इति । नास्तिकवाक्यहेतुं ऽयदि भुक्तमिहान्येन देहमन्यस्य गच्छति
। दद्यात्प्रवसतः श्राद्धं न तत्पथ्यशनं भवेत्  ॥ ऽ इत्यादि
नास्तिकवाक्यरूपतर्कं विगर्हमाणः मनसि विगर्हमाणः  ॥  २।१०९।३०३१  ॥   

  

तेनैवमाज्ञाय यथावदर्थमेकोदयं सम्प्रतिपद्य विप्राः ।  

धर्मं चरन्तः सकलं यथावत् कांक्षन्ति लोकागममप्रमत्ताः  ॥  २।१०९।३२  ॥   

तेनेति । तेन हेतुना । विप्राः एवमर्थं यथावत् आज्ञाय ज्ञात्वा । एकोदयं
सम्प्रतिपद्य ऐककण्ठ्यं प्राप्य सकलं धर्मं स्वस्ववर्णाश्रमोचितधर्मम् ।
अप्रमत्ताः सावधानाः यथावच्चरन्तः अनुतिष्ठन्तः लोकागमं
स्वर्गादिलोकप्राप्तिं काङ्क्षन्तीति  ॥  २।१०९।३२  ॥   

  

निन्दाम्यहं कर्म पितुः कृतं तद्यस्त्वामगृह्णाद्विषमस्थबुद्धिम् ।  

बुद्ध्यानयैवंविधया चरन्तं सुनास्तिकं धर्मपथादपेतम्  ॥  २।१०९।३३  ॥   

निन्दामीति । विषमस्थबुद्धिम् अवैदिकमार्गनिष्णातबुद्धिम् । अनया बुद्ध्या
चरन्तं चार्वाकमतानुसारिणीं बुद्धिं परान् प्रत्युपदिश्याचरन्तमित्यर्थः ।
सुनास्तिकं परलोको नास्तीति बुद्धियुक्तम् । सुशब्देन वैदिकवत् स्थित्वा
चार्वाकमतप्रवर्त्तक इत्युच्यते । निन्दामि वैदिककर्मभ्यो बहिष्करोमि  ॥ 
२।१०९।३३  ॥   

  

यथा हि चोरः स तथा हि बुद्धस्तथागतं नास्तिकमत्र विद्धि ।  

तस्माद्धि यः शङ्क्यतमः प्रजानां न नास्तिकेनाभिमुखो बुधः स्यात्  ॥ 
२।१०९।३४  ॥   

प्रत्यक्षैकप्रमाणवादी यदि कश्चिद्राज्ये स्यात् सोपि बहिष्करणीय
इत्याह--यथेत्यादिना । चोरो यथा निराकरणीयः सः वेदबाह्यत्वेन प्रसिद्धोपि ।
तथाहि तथैव । अत्र अस्मिन् लोके । नास्तिकं चार्वाकं तथागतं बुद्धतुल्यं
विद्धि तस्माद्यः प्रजानां शङ्क्यतमः अवैदिकत्वेन शङ्कनीयः । तेन नास्तिकेन
बुधो ऽभिमुखो न स्यात्  ॥  २।१०९।३४  ॥   

  

त्वत्तो जनाः पूर्वतरे वराश्च शुभानि कर्माणि बहूनि चक्रुः ।  

जित्वा सदेमं च परञ्च लोकं तस्माद्द्विजाः स्वस्ति हुतं कृतं च  ॥  २।१०९।३५
 ॥   

धर्मे रताः सत्पुरुषैः समेतास्तेजस्विनो दानगुणप्रधानाः ।  

अहिंसका वीतमलाश्च लोके भवन्ति पूज्या मुनयः प्रधानाः  ॥  २।१०९।३६  ॥   

ऐहिकामुष्मिकफलसाधने धर्मशिष्टाचारं प्रमाणयति त्वत्त इत्यादिना । त्वत्तः
पूर्वतरे पुरातनाश्च वराश्च ज्ञानतः श्रेष्ठाश्च जनाः बहूनि शुभानि कर्माणि
चक्रुः । ते इमं परं च लोकं जित्वा सदा वर्त्तन्त इति शेषः ।  

सदावर्तमानत्वं च ग्रहनक्षत्रादिरूपेण दृश्यमानत्वात् । "सुकृतां वा एतानि
ज्योतिंषि यन्नक्षत्राणि" इति श्रुतेः । तस्मात्
कर्मानुष्ठानस्यैहिकामुष्मिकसकलफलसाधनत्वात् । द्विजाः स्वस्ति मङ्गलात्मकं
कर्म हुतं यज्ञादिकृतं च तपोदानादिकं च कुर्वन्तीति शेषः । एवं
प्रत्यक्षमेव न प्रमाणं तदतिरिक्तानां वेदानामपि प्रमाणत्वात् । तत्त्वं च
तेषां महाजनपरिग्रहात् । स चापौरुषेयत्वेन तच्चाविच्छिन्नसम्प्रदायत्वे
पथिकाशनत्वाभावस्तु अदर्शनादविहितत्वाच्चेत्युक्तम्  ॥  २।१०९।३५३६  ॥   

  

इति ब्रुवन्तं वचनं सरोषं रामं महात्मानमदीनसत्त्वम् ।  

उवाच तथ्यं पुनरास्तिकं च सत्यं वचः सानुनयं च विप्रः  ॥  २।१०९।३७  ॥   

इतीति । तथ्यं यथार्थम् । सत्यं सद्भ्यो हितम्  ॥  २।१०९।३७  ॥   

  

न नास्तिकानां वचनं ब्रवीम्यहं न चास्तिको ऽहं न च नास्ति किञ्चन ।  

समीक्ष्य कालं पुनरास्तिको ऽभवं भवेय काले पुनरेव नास्तिकः  ॥  २।१०९।३८
 ॥   

धर्मसङ्कटे प्राप्ते सर्वमतज्ञेन विदुषा यत्किञ्चिन्मतमवलम्ब्यापि तस्य
परिहरणीयत्वात् महतो राज्यस्यानायकत्वरूपसङ्कटपरिहाराय त्वां निवर्त्तयितुं
मया नास्तिकमतमुपन्यस्तम्, न त्वहं वस्तुतो नास्तिक इत्याह--नेत्यादिना ।
किञ्चन परलोकादिकं नास्तीति न, अस्त्येव । समीक्ष्य कालं पुनरास्तिको ऽभवं
यदा वादिनान्येन नास्तिकमतमवलम्ब्यते तं कालं समीक्ष्य अहं
पुनरास्तिकमतावलम्ब्यभवम् । अन्यैर्वादिभिर्नास्तिकमतमवलम्ब्य
कुतर्कोद्घाटने तदानीमहमेव त्वदुक्तरीत्या शतशस्तत्खण्डनमकार्षमित्यर्थः ।
तर्हीदनीं नास्तिकमतं कुतो ऽवलम्बितवानसीत्यत्राह--भवेय काले पुनरेव
नास्तिक इति । तादृशो ऽहमेव पुनः काले धर्मसङ्कटकाले नास्तिको भवेय,
धर्मसङ्कटकालप्रयुक्तो ऽयं मम नास्तिकवाद इत्यर्थः । भवेयेत्यनेन इतःपरमपि
कस्मिंश्चिद्धर्मसङ्कटकाले नास्तिकमतमवलम्बनीयमेव नच तावता वस्तुतो
नास्तिकत्वं मम भवेदिति भावः  ॥  २।१०९।३८  ॥   

  

स चापि कालो ऽयमुपागतः शनैर्यथा मया नास्तिकवागुदीरिता ।  

निवर्त्तनार्थं तव राम कारणात् प्रसादनार्थं तु मयैतदीरितम्  ॥  २।१०९।३९
 ॥   

तादृशधर्मसङ्कटकाल एवायमित्याह--स चापोति । एवमपि परमवैदिकस्य तव न
युक्तमेतादृशं वचनमित्याशङ्क्याह--निवर्त्तनार्थमित्यादिना ।
निवर्त्तनार्थं तव निवृत्तिज्ञापनार्थं तव वेदमार्गादविचाल्यत्वस्य लोकानां
प्रकटीकरणार्थमित्यर्थः । कारणात् भरतकारणात् भरतमुखोल्लासाय तव
प्रसादनार्थं चेत्यर्थः  ॥  २।१०९।३९  ॥   

  

इत्यार्षे श्रीरामायणे वाल्मीकीये० श्रीमदयोध्याकाण्डे नवोत्तरशततमः सर्गः
 ॥  १०९  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने नवोत्तरशततमः सर्गः  ॥  १०९  ॥   


