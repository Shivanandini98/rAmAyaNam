+++
title = "०९८ भरतेन रामाश्रमगमनम्"
title_english = "098 Bharata continues his search for Rama s hermitage"

+++


निवेश्य सेनां तु विभुः पद्भ्यां पादवतां वरः ।  

अभिगन्तुं स काकुत्स्थमियेष गुरुवर्त्तकम्  ॥  २।९८।१  ॥   

निविष्टमात्रे सैन्ये तु यथोद्देशं विनीतवत् ।  

भरतो भ्रातरं वाक्यं शत्रुघ्नमिदमब्रवीत्  ॥  २।९८।२  ॥   

अथ भरतस्य रामप्राप्तिरष्टनवतितमे सर्गे--निवेश्येत्यादिना । गुरुवर्तकं
गुरुवचनानुवर्तकम्  ॥  २।९८।१२  ॥   

  

क्षिप्रं वनमिदं सौम्य नरसङ्घैः समन्ततः ।  

लुब्धैश्च सहितैरेभिस्त्वमन्वेषितुमर्हसि  ॥  २।९८।३  ॥   

गुहो ज्ञातिसहस्रेण शरचापासिधारिणा ।  

समन्वेषतु काकुत्स्थावस्मिन् परिवृतः स्वयम्  ॥  २।९८।४  ॥   

क्षिप्रमिति । लुब्धैः व्याधैः  ॥  २।९८।३४  ॥   

  

अमात्यैः सह पौरैश्च गुरुभिश्च द्विजातिभिः ।  

वनं सर्वं चरिष्यामि पद्भ्यां परिवृतः स्वयम्  ॥  २।९८।५  ॥   

अमात्यैरिति । अमात्यैः सह पौरेः सह । गुरुभिः द्विजातिभिश्च परिवृतः
पद्भ्यां सर्वं वनं चरिष्यामीति सम्बन्धः  ॥  २।९८।५  ॥   

  

यावन्न रामं द्रक्ष्यामि लक्ष्मणं वा महाबलम् ।  

वैदेहीं वा महाभागां न मे शान्तिर्भविष्यति  ॥  २।९८।६  ॥   

यावन्न चन्द्रसङ्काशं द्रक्ष्यामि शुभमाननम् ।  

भ्रातुः पद्मपलाशाक्षं न मे शान्तिर्भविष्यति  ॥  २।९८।७  ॥   

यावदिति । शान्तिः दुःखशान्तिः मङ्गलं वा । "शान्तिः प्रशममङ्गले" इति
वैजयन्ती  ॥  २।९८।६७  ॥   

  

यावन्न चरणौ भ्रातुः पार्थिवव्यञ्जनान्वितौ ।  

शिरसा धारयिष्यामि न मे शान्तिर्भविष्यति  ॥  २।९८।८  ॥   

यावन्न राज्ये राज्यार्हः पितृपैतामहे स्थितः ।  

अभिषेकजलक्लिन्नो न मे शान्तिर्भविष्यति  ॥  २।९८।९  ॥   

यावदिति । पार्थिवव्यञ्जनान्वितौ
वज्रध्वजारविन्दाङ्कुशसुधाकलशादिमहाराजलक्षणयुक्तौ चरणौ यावन्न शिरसा
धारयिष्यामि तावत्पर्यन्तं मे शान्तिर्न भविष्यति । यदा रामः
स्वयोग्यसिंहासनाधिराज्यमौलिं धृत्वा मम योग्यं श्रीपादाख्यमौलिं ददाति तदा
मे सकलदुःखशान्तिर्भविष्यतीति भावः  ॥  २।९८।८९  ॥   

  

सिद्धार्थः खलु सौमित्रिर्यश्चन्द्रविमलोपमम् ।  

मुखं पश्यति रामस्य राजीवाक्षं महाद्युति  ॥  २।९८।१०  ॥   

सिद्धार्थ इति । चन्द्रविमलोपमं निर्मलचन्द्रसदृशम्  ॥  २।९८।१०  ॥   

  

कृतकत्या महाभागा वैदेही जनकात्मजा ।  

भर्तारं सागरान्तायाः पृथिव्या या ऽनुगच्छति  ॥  २।९८।११  ॥   

महाकुलप्रसूता वैदेही महाभागा महाभाग्यवता । कृतकृत्या कृतार्था च । तत्फलं
तद्धेतुं चाह भर्तारमिति । पृथिव्या भर्तारमित्यन्वयः  ॥  २।९८।११  ॥   

  

सुभगश्चित्रकूटो ऽसौ गिरिराजोपमो गिरिः ।  

यस्मिन् वसति काकुत्स्थः कुबेर इव नन्दने  ॥  २।९८।१२  ॥   

सुभग इति । असौ चित्रकूटः । सुभगः भाग्यशाली । गिरिराजोपमश्च गिरिराजोपमः
हिमवत्पर्वतसदृशः । नन्दने नन्दयतीति नन्दनं चैत्ररथम् । सुभग इत्यादि
सुभगः प्रदेशान्तरेभ्यो ऽतिरमणीयः । सुभगः सर्वेषामुद्देश्यतमः । अत्र
हेतुं यस्मिन्नित्युत्तरार्धे वक्ष्यति । चित्रकूटः स्वभावतोपि रमणीयः ।
असौ गिरिः अयोध्यां परित्यज्यापि रामेण आदरणीयः । यद्वा गिरिराजोपमः
गिरिराजो ऽत्र श्रीनिवाससान्निध्यस्थानभूतो वेङ्कटाचलः । तत्र उभयत्र
हेतुमाह यस्मिन्निति । काकुत्स्थः अयोध्याधिपतिः स्वदेशं विहाय अपरिचिते
यस्मिन् वसति । तत्रानुरूपं दृष्टान्तमाह कुबेर इति । चैत्ररथवासयोग्यः
कुबेरः इन्द्रोद्याने नन्दन इव । यद्वा स्वगृहं विहाय स्वगृहोद्याने
विहरमाणो वैश्रवण इव वसतीत्यर्थः । ऽइक्ष्वाकूणामियं भूमिं सशैलवनकाननाऽ
इत्युक्तेश्चित्रकूटोपि रामविषयो हि, नन्दनोपमानेन रामस्य चित्रकूटे
भोग्यताप्रकर्ष उच्यते । काकुत्स्थः ककुत्स्थकुलोद्भवः । यथा
स्वकुलमकृतार्थयत् तथा स्ववासस्थलमप्यकृतार्थयदिति भावः । यद्वा कुबेर इव
नन्दने भूवाचकेन कुशब्देन जगदुपलक्ष्यते, बेरं शरीरं कुबेरो जगच्छरीरः
परमात्मा । नन्दन इव वैकुण्ठनन्दनवन इव  ॥  २।९८।१२  ॥   

  

कृतकार्यमिदं दुर्गं वनं व्यालनिषेवितम् ।  

यदध्यास्ते महातेजा रामः शस्त्रभृतां वरः  ॥  २।९८।१३  ॥   

कृतेति । कृतकार्यं कृतार्थम् । दुर्गं दुष्प्रवेशम् । व्यालनिषेवितं
दुष्टसर्पाश्रितम् । कृतकृत्यत्वे हेतुः यदित्यादि । वनं दुर्गमिति
स्थलस्वभावेन वासानर्हत्वमुक्तम् । महातेजा इत्यादिना रामवैभवापेक्षयापि
वासानर्हत्वमुच्यते  ॥  २।९८।१३  ॥   

  

एवमुक्त्वा महातेजा भरतः पुरुषर्षभः ।  

पद्भ्यामेव महाबाहुः प्रविवेश महद्वनम्  ॥  २।९८।१४  ॥   

एवमिति । महातेजा इत्यादिना पद्भ्यां गमनानर्हत्वमुच्यते  ॥  २।९८।१४  ॥   

  

स तानि द्रुमजालानि जातानि गिरिसानुषु ।  

पुष्पिताग्राणि मध्येन जगाम वदतां वरः  ॥  २।९८।१५  ॥   

स इति । द्रुमजालानि मध्येन द्रुमजालानां मध्येनेत्यर्थः । मध्यशब्दस्य
दिग्वाचित्वात् "एनपा द्वितीया" इति द्वितीया । वदतां वर इत्यनेन
रामसन्निधौ वक्तव्यविशेषं चिन्तयन्नेव जगामेत्युक्तम्  ॥  २।९८।१५  ॥   

  

स गिरेश्चित्रकूटस्य सालमासाद्य पुष्पितम् ।  

रामाश्रमगतस्याग्नेर्ददर्श ध्वजमुच्छ्रितम्  ॥  २।९८।१६  ॥   

स इति । अग्नेर्ध्वजं धूमम् । पूर्वं धूमाग्रदर्शनम् अधुना
समीपत्वात्तन्मूलदर्शनमिति न पुनरुक्तिः  ॥  २।९८।१६  ॥   

  

तं दृष्ट्वा भरतः श्रीमान् मुमोह सहबान्धवः ।  

अत्र राम इति ज्ञात्वा गतः पारमिवाम्भसः  ॥  २।९८।१७  ॥   

तमिति । मुमोह मोहसदृशं पारवश्यं प्राप । मुमोदेति च पाठः । अम्भसः
समुद्रस्य पारं गत इव, अभूदिति शेषः  ॥  २।९८।१७  ॥   

  

स चित्रकूटे तु गिरौ निशम्य रामाश्रमं पुण्यजनोपपन्नम् ।  

गुहेन सार्द्धं त्वरितो जगाम पुनर्निवेश्यैव चमूं महात्मा  ॥  २।९८।१८  ॥   

स इति । निशम्य दृष्ट्वा । दीर्घाभाव आर्षः । तत्समीपस्थजनेभ्यः श्रुत्वेति
वार्थः । अत एव पुण्यजनोपपन्नमित्युच्यते । गुहेनेति प्रधानजनोपलक्षणपरम् ।
चमूं पुनर्निवेश्य अन्वेषणार्थमागतां चमूमपि स्थापयित्वा । महात्मा
दृढाध्यवसायः  ॥  २।९८।१८  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
अष्टनवतितमः सर्गः  ॥  २।९८।१८  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने अष्टनवतितमः सर्गः  ॥  ९८  ॥   


