+++
title = "०८६ गुहेन रामवृत्तान्तकथनम्"
title_english = "086 Guha narrates Bharata about Rama s stay"

+++


आचचक्षे ऽथ सद्भावं लक्ष्मणस्य महात्मनः ।  

भरतायाप्रमेयाय गुहो गहनगोचरः  ॥  २।८६।१  ॥   

आचचक्ष इत्यादि । अथ आश्वासनानन्तरम् । सद्भावं ज्येष्ठानुवर्तनरूपं
समीचीनस्वभावम् । आचचक्ष इत्यादि भगवद्विषयोपदेशे नूतनपुरातनविभागो नास्ति
। देशिका वक्तारः सादराः श्रोतार इत्याह । आङीषदर्थे ।
स्ववागिन्द्रियविषयमेवावदत् नतु कार्त्स्न्येन । अथ भरतस्वभावज्ञानानन्तरम्
। सद्भावं ऽबाल्यात्प्रभृति सुस्निग्धःऽ इति सत्ताव्याप्तं स्वभावम् ।
लक्ष्मणस्य महात्मनः । पयोधिं पाणिना परिच्छेत्तुमुद्युक्तः भरतायाप्रमेयाय
एतादृशस्योपदेष्टेति नास्ति, गुहो गहनगोचरः वन्यवृक्षादितारतम्यमात्रज्ञः
एतादृशस्वभावमविज्ञातवान् । यद्वा रामविरहेण कुत्रचित् कुञ्जे स्थितः
तद्देशीयागमने समुत्थाय निर्गतः  ॥  २।८६।१  ॥   

  

तं जाग्रतं गुणैर्युक्तं शरचापासिधारिणम् ।  

भ्रातृगुप्त्यर्थमत्यन्तमहं लक्ष्मणमब्रुवम्  ॥  २।८६।२  ॥   

इयं तात सुखा शय्यात्वदर्थमुपकल्पिता ।  

प्रत्याश्वसि हि शेष्वास्यां सुखं राघवनन्दन  ॥  २।८६।३  ॥   

भरतस्य रामविषयस्नेहमभिवर्द्धयितुं लक्ष्मणस्य ज्येष्ठानुवर्तनरूपं
पूर्ववृत्तान्तमाह--तं जाग्रतमित्यादिना । भ्रातृगुप्त्यर्थम् अत्यन्तं
जाग्रतं शरचापासिधारिणम् एकहस्ते शरयुक्तचापम् अपरहस्ते असिं च
दधानमित्यर्थः । गुणैर्भ्रातृभक्यादिगुणैर्युक्तम्  ॥  २।८६।२३  ॥   

  

उचितो ऽयं जनः सर्वो दुःखानां त्वं सुखोचितः ।  

धर्मात्मंस्तस्य गुप्त्यर्थं जागरिष्यामहे वयम्  ॥  २।८६।४  ॥   

उचित इति । तस्य रामस्य  ॥  २।८६।४  ॥   

  

नहि रामात् प्रियतरो ममास्ति भुवि कश्चन ।  

मोत्सुकोभूर्ब्रवीम्येतदप्यसत्यं तवाग्रतः  ॥  २।८६।५  ॥   

नहीति । मोत्सुकोभूः अस्यां रात्रौ रामरक्षणौत्सुक्यं मा कृथा इत्यर्थः ।
एतद्रक्षणं प्रति तवाग्रतः असत्यं ब्रवीम्यपि ब्रवीमि किम् ? न
ब्रवीम्येवेत्यर्थः  ॥  २।८६।५  ॥   

  

अस्य प्रसादादाशंसे लोके ऽस्मिन् सुमहद्यशः ।  

धर्मावाप्तिं च विपुलामर्थावाप्तिं च केवलाम्  ॥  २।८६।६  ॥   

स्वस्यैहिकमामुष्मिकं च फलं रामायत्तमित्याह--अस्येत्यादिना ।
धर्मावाप्तिम् आमुष्मिकफलसाधनसिद्धिम् केवलां न्यायप्राप्तामिति यावत्  ॥ 
२।८६।६  ॥   

  

सो ऽहं प्रियसखं रामं शयानं सह सीतया ।  

रक्षिष्यामि धनुष्पाणिः सर्वैः स्वैर्ज्ञातिभिः सह  ॥  २।८६।७  ॥   

नहि मे ऽविदितं किञ्चिद्वने ऽस्मिंश्चरतः सदा ।  

चतुरङ्गं ह्यपि बलं प्रसहेम वयं युधि  ॥  २।८६।८  ॥   

एवमस्माभिरुक्तेन लक्ष्मणेन महात्मना ।  

अनुनीता वयं सर्वे धर्ममेवानुपश्यता  ॥  २।८६।९  ॥   

कथं दाशरथौ भूमौ शयाने सह सीतया ।  

शक्या निद्रा मया लब्धुं जीवितं वा सुखानि वा  ॥  २।८६।१०  ॥   

यो न देवासूरैः सर्वैः शक्यः प्रसहितुं युधि ।  

तं पश्य गुह संविष्टं तृणेषु सह सीतया  ॥  २।८६।११  ॥   

नेति । मेविदितमित्यत्र अविदितमिति पदच्छेदः  ॥  २।८६।८११  ॥   

  

महता तपसा लब्धो विविधैश्च परिश्रमैः ।  

एको दशरथस्यैष पुत्रः सदृशलक्षणः  ॥  २।८६।१२  ॥   

महतेति । तपसा अनशनेन । परिश्रमैः यज्ञादिभिरित्यर्थः । एकः मुख्यः "एके
मुख्यान्यकेवलाः" इत्यमरः  ॥  २।८६।१२  ॥   

  

अस्मिन् प्रव्राजिते राजा न चिरं वर्त्तयिष्यति ।  

विधवा मेदिनी नूनं क्षिप्रमेव भविष्यति  ॥  २।८६।१३  ॥   

प्रव्राजनकालिकदशरथदशां स्मरन्नाह--अस्मिन्निति । वर्त्तयिष्यति जीविष्यति
 ॥  २।८६।१३  ॥   

  

विनद्य सुमहानादं श्रमेणोपरताः स्त्रियः ।  

निर्घोषोपरतं नूनमद्य राजनिवेशनम्  ॥  २।८६।१४  ॥   

विनद्येति । सुमहानादं विनद्य, कृत्वेत्यर्थः । अद्य स्त्रियः उपरता इति
मन्ये इत्युपस्कार्यम् । निवेशनं निवेशनं च  ॥  २।८६।१४  ॥   

  

कौसल्या चैव राजा च तथैव जननी मम ।  

नाशंसे यदि जीवेयुः सर्वे ते शर्वरीमिमाम्  ॥  २।८६।१५  ॥   

कौसल्येति । सर्वे ते जीवेयुरिति नाशंसे यदि जीवेयुरिमां शर्वरीमेवेति
सम्बन्धः  ॥  २।८६।१५  ॥   

  

जीवेदपि च मे माता शत्रुघ्नस्यान्ववेक्षया ।  

दुःखिता या तु कौसल्या वीरसूर्विनशिष्यति  ॥  २।८६।१६  ॥   

जीवेदिति । शत्रुघ्नस्यान्ववेक्षया शत्रुघ्नसम्बन्ध्यवेक्षणेच्छया । वीरसूः
कौसल्या दुःखितेति यत् अतो विनशिष्यति । दुःखिता या त्विति पाठः समीचीनः ।
तत्पक्षे या दुःखिता वीरसूः कौसल्या सा तु विनशिष्यत्येवेत्यर्थः  ॥ 
२।८६।१६  ॥   

  

अतिक्रान्तमतिक्रान्तमनवाप्य मनोरथम् ।  

राज्ये राममनिक्षिप्य पिता मे विनशिष्यति  ॥  २।८६।१७  ॥   

अतिक्रान्तमिति । अतिक्रान्तमतिक्रान्तं सर्वं प्रयोजनमतीत्येत्यर्थः  ॥ 
२।८६।१७  ॥   

  

सिद्धार्थाः पितरं वृत्तं तस्मिन् काले ह्युपस्थिते ।  

प्रेतकार्येषु सर्वेषु संस्करिष्यन्ति भूमिपम्  ॥  २।८६।१८  ॥   

सिद्धार्था इति । वृत्तम् अतीतम्, मृतमिति यावत्  ॥  २।८६।१८  ॥   

  

रम्यचत्वरसंस्थानां सुविभक्तमहापथाम् ।  

हर्म्यप्रासादसम्पन्नां सर्वरत्नविभूषिताम्  ॥  २।८६।१९  ॥   

गजाश्वरथसम्बाधां तूर्यनादविनादिताम् ।  

सर्वकल्याणसम्पूर्णां हृष्टपुष्टजनाकुलाम्  ॥  २।८६।२०  ॥   

आरामोद्यानसम्पूर्णां समाजोत्सवशालिनीम् ।  

सुखिता विचरिष्यन्ति राजधानीं पितुर्मम  ॥  २।८६।२१  ॥   

रम्येत्यादि । हर्म्यप्रासादसम्पन्नां हर्म्याणि धनिनां गृहाणि, प्रासादा
देवानां राज्ञां च गृहाणि तैः सम्पन्नां समृद्धाम् । सर्वरत्नविभूषितां
सर्वैः श्रेष्ठवस्तुभिरलङ्कृताम् । तूर्यनादविनादितां तूर्यस्य
नृत्यगीतादिकस्य नादेन विनादिताम्, हर्म्यादिषु कृतप्रतिध्वनिमित्यर्थः ।
सर्वकल्याणैः सर्वमङ्गलैः सम्पूर्णां सर्वोत्सवैः सम्पूर्णां वा ।
आरामोद्यानसम्पूर्णाम् आरामाः उपवनानि उद्यानानि राज्ञामसाधारणवनानि तैः
समृद्धाम् । समाजोत्सवशालिनीम् उत्सवसमूहशालिनीम्  ॥  २।८६।१९२१  ॥   

  

  

अपि सत्यप्रतिज्ञेन सार्द्धं कुशलिना वयम् ।  

निवृत्ते समये ह्यस्मिन् सुखिताः प्रविशेमहि  ॥  २।८६।२२  ॥   

अपीति । सत्यप्रतिज्ञेन तीर्णवनवासप्रतिज्ञेन रामेण । प्रविशेमहि, पुरीमिति
शेषः  ॥  २।८६।२२  ॥   

  

परिदेवयमानस्य तस्यैवं सुमहात्मनः ।  

तिष्ठतो राजपुत्रस्य शर्वरी सा ऽत्यवर्त्तत  ॥  २।८६।२३  ॥   

प्रभाते विमले सूर्ये कारयित्वा जटावुभौ ।  

अस्मिन् भागीरथीतीरे सुखं सन्तारितौ मया  ॥  २।८६।२४  ॥   

परिदेवयमानस्येति । तिष्ठतो राजपुत्रस्य राजपुत्रसम्बन्धिनी शर्वरी ।
अत्यवर्त्तत निरन्तरपरिदेवनेन रात्रिं यापितवानित्यर्थः  ॥  २।८६।२३२४  ॥   

  

जटाधरौ तौ द्रुमचीरवाससौ महाबलौ कुञ्जरयूथपोपमौ ।  

वरेषुचापासिधरौ परन्तपौ व्यवेक्षमाणौ सह सीतया गतौ  ॥  २।८६।२५  ॥   

जटाधराविति । व्यवेक्षमाणौ सर्वतो दत्तावधानौ  ॥  २।८६।२५  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे षडशीतितमः
सर्गः  ॥  ८६  ॥   

इति श्रीगोविन्दराजविरचिते श्रीरामायणभूषणे पीता० अयोध्याकाण्डव्याख्याने
षडशीतितमः सर्गः  ॥  ८६  ॥   


