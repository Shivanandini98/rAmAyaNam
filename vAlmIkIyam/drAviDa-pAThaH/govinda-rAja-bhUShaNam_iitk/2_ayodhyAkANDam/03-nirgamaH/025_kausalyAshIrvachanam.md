+++
title = "०२५ कौसल्याशीर्वचनम्"
title_english = "025 Kausalya bids farewell to Rama"

+++


सा ऽपनीय तमायासमुपस्पृश्य जलं शुचिः ।  

चकार माता रामस्य मङ्गलानि मनस्विनी  ॥  २।२५।१  ॥   

तान्येव स्वस्त्ययनानि दर्शयतिसेत्यादि । आयासं क्लेशम् । अप्तनीय
त्यक्त्वा । जलमुपस्पृश्य आचम्येत्यर्थः । "उपस्पर्शस्त्वाचमनम्" इत्यमरः ।
रोदनस्याशुचिताहेतुत्वात् देवताप्रार्थनस्य शुचिना
कर्त्तव्यत्वादुपस्पर्शनमुक्तम् । अत एव शुचिरित्युच्यते । मङ्गलानि
मङ्गलाशासनानि  ॥  २।२५।१  ॥   

  

न शक्यसे वारयितुं गच्छेदानीं रघूत्तम ।  

शीघ्रं च विनिवर्त्तस्व वर्त्तस्व च सतां क्रमे  ॥  २।२५।२  ॥   

नेति । शीघ्रं विनिवर्त्तस्व, चतुर्दशवर्षान्त इति शेषः । सतां क्रमे
अभिषेचने  ॥  २।२५।२  ॥   

  

यं पालयसि धर्मं त्वं धृत्या च नियमेन च ।  

स वै राघवशार्दूल धर्मस्त्वामभिरक्षतु  ॥  २।२५।३  ॥   

यमिति । पालयसि अप्रच्युतमनुतिष्ठसि । धृत्या प्रीत्या । नियमेन समग्रतया ।
स वै प्रसिद्धो धर्मः । राघवशार्दूल रघुकुलश्रेष्ठ अभिरक्षतु अभितो रक्षतु
। पुनर्द्धर्मपदप्रयोगात् स एव रक्षत्वित्युच्यते  ॥  २।२५।३  ॥   

  

येभ्यः प्रणमसे पुत्र चैत्येष्वायतनेषु च ।  

ते च त्वामभिरक्षन्तु वने सह महर्षिभिः  ॥  २।२५।४  ॥   

येभ्य इति । चैत्येषु चतुष्पथेषु । आयतनेषु देवतागृहेषु । ते देवा इति
सिद्धम्  ॥  २।२५।४  ॥   

  

यानि दत्तानि ते ऽस्त्राणि विश्वामित्रेण धीमता ।  

तानि त्वामभिरक्षन्तु गुणैः समुदितं सदा  ॥  २।२५।५  ॥   

पितृशुश्रूषया पुत्र मातृशुश्रूषया तथा ।  

सत्येन च महाबाहो चिरञ्जीवाभिरक्षितः  ॥  २।२५।६  ॥   

समुदितं श्रेष्ठम्  ॥  २।२५।५६  ॥   

  

समित्कुशपवित्राणि वेद्यश्चायतनानि च ।  

स्थण्डिलानि विचित्राणि शैला वृक्षाः क्षुपा ह्रदाः ।  

पतङ्गाः पन्नगाः सिंहास्त्वां रक्षन्तु नरोत्तम  ॥  २।२५।७  ॥   

समिदित्यादिसार्धश्लोक एकान्वयः । वन्याः समित्कुशादयः ।
प्रमादकृतप्रत्यवायसहिष्णवः सन्तो वने चरन्तं भवन्तं रक्षन्त्विति
वाक्यार्थः । पवित्राणि दर्भग्रन्थयः । वेद्यः अग्निधिष्ण्यानि,
स्थण्डिलानि देवपूजास्थलानि तेषामलङ्कारभेदात् संस्थानभेदाच्च वैचित्र्यम्
। वृक्षग्रहणं लतादेरप्युपलक्षणम् । क्षुपाः ह्रस्वशाखाशिफायुक्ता
वृक्षविशेषाः । "ह्रस्वशाखाशिफः क्षुपः" इत्यमरः । वृक्षविशेषणं वा ।
ह्रस्वशाखावृक्षेष्वेव प्रायशो देवतास्सन्निदधत इत्यैतिह्यात् । पतङ्गाः
पक्षिणः  ॥  २।२५।७  ॥   

  

स्वस्ति साध्याश्च विश्वे च मरुतश्च महर्षयः ।  

स्वस्ति धाता विधाता च स्वस्ति पूषा भगो ऽर्यमा  ॥  २।२५।८  ॥   

लोकपालाश्च ते सर्वे वासवप्रमुखास्तथा ।  

ऋतवश्चैव पक्षाश्च मासास्संवत्सराः क्षपाः  ॥  २।२५।९  ॥   

स्वस्तीत्यादि । कुर्वन्त्वित्यनुषङ्गः । स्वस्ति धोतेत्यादौ
करोत्वित्यध्याहारः । साध्याः देवताविशेषाः । विश्वे विश्वेदेवाः । मरुतः
वायवः । धातृविधातृशब्दौ देवताविशेषवाचकौ । पूषादिशब्दाः
द्वादशसङ्ख्याकादित्यावान्तरभेदवाचकाः  ॥  २।२५।८९  ॥   

  

दिनानि च मुहूर्त्ताश्च स्वस्ति कुर्वन्तु ते सदा ।  

स्मृतिर्धृतिश्च धर्मश्च पातु त्वां पुत्र सर्वतः  ॥  २।२५।१०  ॥   

मुहूर्तः दिनस्य त्रिंशो भागः । स्मृतिः ध्यानम् । धृतिः ऐकाग्र्यम्,
निष्पन्नयोग इति यावत् । धर्मः श्रुतिस्मृत्युदितः । यं पालयसीत्यत्र
पितृवाक्यपरिपालनज एवोक्त इति न पुनरुक्तिः  ॥  २।२५।१०  ॥   

  

स्कन्दश्च भगवान् देवः सोमश्च सबृहस्पतिः ।  

सप्तर्षयो नारदश्च ते त्वां रक्षन्तु सर्वतः  ॥  २।२५।११  ॥   

स्कन्द इति । स्कन्दः सनत्कुमारः "तं स्कन्द इत्याचक्षते" इति दहरविद्यायां
तथाभिधानात् । कुमारो वा  ॥  २।२५।११  ॥   

  

याश्चापि सर्वतः सिद्धा दिशश्च सदिगीश्वराः ।  

स्तुता मया वने तस्मिन् पान्तु त्वां पुत्र नित्यशः  ॥  २।२५।१२  ॥   

याश्चापीति । सर्वतः सिद्धाः प्रसिद्धाः  ॥  २।२५।१२  ॥   

  

शैलाः सर्वे समुद्राश्च राजा वरुण एव च ।  

द्यौरन्तरिक्षं पृथिवी नद्यः सर्वास्तथैव च  ॥  २।२५।१३  ॥   

नक्षत्राणि च सर्वाणि ग्रहाश्च सहदेवताः ।  

अहोरात्रे तथा सन्ध्ये पान्तु त्वां वनमाश्रितम्  ॥  २।२५।१४  ॥   

शैला इति । शैलाः कुलपर्वताः । समुद्रसन्निधानात् शैला वृक्षा इत्यत्र
क्षुद्रपर्वताः । राजा कुबेरः । ग्रहाः कुजादयः । सहदेवताः
तदभिमानिदेवतासहिताः । अहोरात्रे तदभिमानिदेवते । अतो न पुनरुक्तिः  ॥ 
२।२५।१३१४  ॥   

  

ऋतवश्चैव षट् पुण्या मासाः संवत्सरास्तथा ।  

कलाश्च काष्ठाश्च तथा तव शर्म दिशन्तु ते  ॥  २।२५।१५  ॥   

ऋतव इति । ऋतुमासादिशब्दास्तदधिदेवतापराः केचिदाहुः । अस्मिन् प्रकरणे
प्रायशः पुनरुक्तयः पुत्ररक्षणविषयप्रेमपारवश्यकृताः इति । शर्म सुखम् ।
"शर्मशातसुखानि च" इत्यमरः  ॥  २।२५।१५  ॥   

  

महावने विचरतो मुनिवेषस्य धीमतः ।  

तवादित्याश्च दैत्याश्च भवन्तु सुखदास्सदा  ॥  २।२५।१६  ॥   

महावन इति । आदित्याः देवाः  ॥  २।२५।१६  ॥   

  

राक्षसानां पिशाचानां रौद्राणां क्रूरकर्मणाम् ।  

क्रव्यादानाञ्च सर्वेषां माभूत्पुत्रक ते भयम्  ॥  २।२५।१७  ॥   

राक्षसानामिति । राक्षसादिसम्बन्धि भयम् । सम्बन्धसामान्ये षष्ठी । तेभ्यो
भयमित्यर्थः  ॥  २।२५।१७  ॥   

  

प्लवगा वृश्चिका दंशा मशकाश्चैवकानने ।  

सरीसृपाश्च कीटाश्च माभूवन् गहने तव  ॥  २।२५।१८  ॥   

प्लवगा इति । प्लवगाः वानराः । दंशाः वनमक्षिकाः । "दंशस्तु वनमक्षिका"
इत्यमरः । सरीसृपाः गिरिसर्पाः । गहने वने । माभूवन् हिंसका
माभूवन्नित्यर्थः  ॥  २।२५।२८  ॥   

  

महाद्विपाश्च सिंहाश्च व्याघ्रा ऋक्षाश्च दंष्ट्रिणः ।  

महिषाः शृङ्गिणो रौद्रा न ते द्रुह्यन्तु पुत्रक  ॥  २।२५।१९  ॥   

महाद्विपा इति । ऋक्षाः भल्लूकाः । न ते द्रुह्यन्तु "क्रुधद्रुह--"
इत्यादिना चतुर्थी  ॥  २।२५।१९  ॥   

  

नृमांसभोजना रौद्रा ये चान्ये सत्त्वजातयः ।  

मा च त्वां हिंसिषुः पुत्र मया संपूजितास्त्विह  ॥  २।२५।२०  ॥   

नृमांसभोजना इति । सत्त्वजातयः सत्त्वस्य जातिर्जन्म येषु ते सत्त्वजातयः ।
क्रूरजन्तव इत्यर्थः  ॥  २।२५।२०  ॥   

  

आगमास्ते शिवाः सन्तु सिद्ध्यन्तु च पराक्रमाः ।  

सर्वसम्पत्तये राम स्वस्तिमान् गच्छ पुत्रक  ॥  २।२५।२१  ॥   

आगमा इति । आगम्यन्त इति आगमाः मार्गाः । सर्वसम्पत्तये
वन्यफलमूलादिसम्पत्तये  ॥  २।२५।२१  ॥   

  

स्वस्ति ते ऽस्त्वान्तरिक्षेभ्यः पार्थिवेभ्यः पुनःपुनः ।  

सर्वेभ्यश्चैव देवेभ्यो ये च ते परिपन्थिनः  ॥  २।२५।२२  ॥   

स्वस्तीति । आन्तरिक्षेभ्यः अन्तरिक्षचारिभ्यः । पार्थिवेभ्यः
पृथिवीवर्तिभ्यः सकाशात् । परिपन्थिनः शत्रवः  ॥  २।२५।२२  ॥   

  

गुरुः सोमश्च सूर्यश्च धनदो ऽथ यमस्तथा ।  

पान्तु त्वामर्चिता राम दण्डकारण्यवासिनम्  ॥  २।२५।२३  ॥   

गुरुरित्यादि । पृथक्पृथक् मिलिताश्च रक्षन्त्वित्यर्थ इति न पुनरुक्तिः  ॥ 
२।२५।२३  ॥   

  

अग्निर्वायुस्तथा धूमो मन्त्राश्चर्षिमुखाच्च्युताः ।  

उपस्पर्शनकाले तु पान्तु त्वां रघुनन्दन  ॥  २।२५।२४  ॥   

ऋषिमुखाच्च्युताः निर्गताः । त्वया गृहीताश्चेति शेषः  ॥  २।२५।२४  ॥   

  

सर्वलोकप्रभुर्ब्रह्मा भूतभर्त्ता तथर्षयः ।  

ये च शेषाः सुरास्ते त्वां रक्षन्तु वनवासिनम्  ॥  २।२५।२५  ॥   

सर्वलोकप्रभुरिति । भूतभर्त्ता नारायणः  ॥  २।२५।२५  ॥   

  

इति माल्यैः सुरगणान् गन्धैश्चापि यशस्विनी ।  

स्तुतिभिश्चानुकूलाभिरानर्चायतलोचना  ॥  २।२५।२६  ॥   

ज्वलनं समुपादाय ब्राह्मणेन महात्मना ।  

हावयामास विधिना राममङ्गलकारणात्  ॥  २।२५।२७  ॥   

इतीति । इतीत्यत्र मत्वेति शेषः  ॥  २।२५।२६२७  ॥   

  

घृतं श्वेतानि माल्यानि समिधः श्वेतसर्षपान् ।  

उपसम्पादयामास कौसल्या परमाङ्गना  ॥  २।२५।२८  ॥   

घृतमिति । उपसम्पादयामास । होमायेति शेषः  ॥  २।२५।२८  ॥   

  

उपाध्यायः स विधिना हुत्वा शान्तिमनामयम् ।  

हुतहव्यावशेषेण बाह्यं बलिमकल्पयत्  ॥  २।२५।२९  ॥   

उपाध्याय इति । शान्तिं सर्वोपद्रवशान्तिम् । अनामयम् आरोग्यञ्च,
उद्दिश्येति शेषः । हुतहव्यावशेषेण हुतहविश्शेषेण । बाह्यं
होमस्थानाद्बहिर्भवम्  ॥  २।२५।२९  ॥   

  

मधुदध्यक्षतघृतैः स्वस्ति वाच्य द्विजांस्ततः ।  

वाचयामास रामस्य वने स्वस्त्ययनक्रियाः  ॥  २।२५।३०  ॥   

मध्विति । मध्वादिद्रव्यदक्षिणाभिर्दत्ताभिः । द्विजान् स्वस्ति वाच्य
पुण्याहं वाचयित्वेत्यर्थः । स्वस्त्ययनक्रियाः
स्वस्त्ययनक्रियाप्रतिपादकमन्त्रानित्यर्थः  ॥  २।२५।३०  ॥   

  

ततस्तस्मै द्विजेन्द्राय राममाता यशस्विनी ।  

दक्षिणां प्रददौ काम्यां राघवं चेदमब्रवीत्  ॥  २।२५।३१  ॥   

तत इति । काम्याम् अभीष्टाम्  ॥  २।२५।३१  ॥   

  

यन्मङ्गलं सहस्राक्षे सर्वदेवनमस्कृते ।  

वृत्रनाशे समभवत्तत्ते भवतु मङ्गलम्  ॥  २।२५।३२  ॥   

यन्मङ्गलं सुपर्णस्य विनता ऽकल्पयत् पुरा ।  

अमृतं प्रार्थयानस्य तत्ते भवतु मङ्गलम्  ॥  २।२५।३३  ॥   

अमृतोत्पादने दैत्यान् घ्नतो वज्रधरस्य यत् ।  

अदितिर्मङ्गलं प्रादात्तत्ते भवतु मङ्गलम्  ॥  २।२५।३४  ॥   

यन्मङ्गलमिति । वृत्रनाशे वृत्रनाशनिमित्ते  ॥  २।२५।३२३४  ॥   

  

त्रीन् विक्रमान् प्रक्रमतो विष्णोरमिततेजसः ।  

यदासीन्मङ्गलं राम तत्ते भवतु मङ्गलम्  ॥  २।२५।३५  ॥   

त्रीनिति । विक्रमान् पादविक्षेपान्  ॥  २।२५।३५  ॥   

  

ऋतवः सागरा द्वीपा वेदा लोका दिशश्चते ।  

मङ्गलानि महाबाहो दिशन्तु शुभमङ्गलाः  ॥  २।२५।३६  ॥   

ऋतव इति । शुभमङ्गलाः मङ्गलानामपि मङ्गलाः, मङ्गलद्रव्याणामप्यतिशयदायका
इत्यर्थः  ॥  २।२५।३६  ॥   

  

इति पुत्रस्य शेषांश्च कृत्वा शिरसि भामिनी ।  

गन्धैश्चापि समालभ्य राममायतलोचना  ॥  २।२५।३७  ॥   

ओषधीं चापि सिद्धार्थां विशल्यकरणीं शुभाम् ।  

चकार रक्षां कौसल्या मन्त्रैरभिजजाप च  ॥  २।२५।३८  ॥   

इतीति । शेषान् अक्षतानि । गन्धैश्च समालभ्य विलिप्य । "समालम्भो विलेपनम्"
इत्यमरः । सिद्धार्थां दृष्टफलाम् । विशल्यकरणीं च
अन्तर्गतशल्यनिर्गमनकारिणीं च । ओषधीं मूलिकां मन्त्रैरभिमन्त्र्य रक्षां
चकार, रक्षाहेतुत्वेन हस्ते बबन्धेत्यर्थः । पुनर्जजाप च  ॥  २।२५।३७३८  ॥   

  

उवाचातिप्रहृष्टेव सा दुःखवशवर्त्तिनी ।  

वाङ्मात्रेण न भावेन वाचा संसज्जमानया  ॥  २।२५।३९  ॥   

उवाचेति । अतिप्रहृष्टेव दुःखवशवर्तिन्यपि पुत्रमुखोल्लासार्थमतिसन्तुष्टेव
भावयन्तीत्यर्थः । असंसज्जमानया स्खलन्त्येत्यर्थः  ॥  २।२५।३९  ॥   

  

आनम्य मूर्ध्नि चाघ्राय परिष्वज्य यशस्विनी ।  

अवदत् पुत्र सिद्धार्थो गच्छ राम यथासुखम्  ॥  २।२५।४०  ॥   

केन प्रकारेणोवाचेत्यत्राह--आनम्येति । आनम्य आनमय्य । सिद्धार्थः
सिद्धप्रयोजनः । गच्छेत्यत्रेतिकरणं द्रष्टव्यम्  ॥  २।२५।४०  ॥   

  

अरोगं सर्वसिद्धार्थमयोध्यां पुनरागतम् ।  

पश्यामि त्वां सुखं वत्स सुस्िथतं राजवर्त्त्मनि  ॥  २।२५।४१  ॥   

अरोगमिति । सर्वसिद्धार्थं सिद्धसर्वप्रयोजनम् । पश्यामि द्रक्ष्यामि  ॥ 
२।२५।४१  ॥   

  

प्रणष्टदुःखसङ्कल्पा हर्षविद्योतितानना ।  

द्रक्ष्यामि त्वां वनात् प्राप्तं पूर्णचन्द्रमिवोदितम्  ॥  २।२५।४२  ॥   

भद्रासनगतं राम वनवासादिहागतम् ।  

द्रक्ष्यामि च पुनस्त्वां तु तीर्णवन्तं पितुर्वचः  ॥  २।२५।४३  ॥   

प्रणष्टेति । प्रणष्टदुःखसङ्कल्पा सङ्कल्पः मानसं कर्म, वने रामस्य
किम्भविष्यतीति चिन्तात्मक इत्यर्थः  ॥  २।२५।४२४३  ॥   

  

मङ्गलैरुपसम्पन्नो वनवासादिहागतः ।  

वध्वा मम च नित्यं त्वं कामान् संवर्द्ध याहि भो  ॥  २।२५।४४  ॥   

मयार्चिता देवगणाः शिवादयो महर्षयो भूतमहासुरोरगाः ।  

अभिप्रयातस्य वनं चिराय ते हितानि कांक्षन्तु दिशश्च राघव  ॥  २।२५।४५  ॥   

मङ्गलैरिति । वध्वाः स्नुषायाः सीतायाः । कामान् काम्यमानवस्त्राभरणादीनि
 ॥  २।२५।४४४५  ॥   

  

इतीव चाश्रुप्रतिपूर्णलोचना समाप्य च स्वस्त्ययनं यथाविधि ।  

प्रदक्षिणं चैव चकार राघवं पुनःपुनश्चापि निपीड्य सस्वजे  ॥  २।२५।४६  ॥   

तदा कौसल्योक्तस्य वाचामगोचरत्वादाह--इतीवेत्यादि । इतीव एवंविधमित्यर्थः ।
प्रदक्षिणं अनुकूलम् । रक्षामिति यावत्  ॥  २।२५।४६  ॥   

  

तथा तु देव्या स कृतप्रदक्षिणो निपीड्य मातुश्चरणौ पुनःपुनः ।  

जगाम सीतानिलयं महायशास्स राघवः प्रज्वलितः स्वयाश्रिया  ॥  २।२५।४७  ॥   

तथेति । निपीड्य निपीडनपूर्वकमभिवाद्येत्यर्थः । स्वया स्वतस्सिद्धया  ॥ 
२।२५।४७  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे पञ्चविंशः
सर्गः  ॥  २५  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने पञ्चविशः सर्गः  ॥  २५  ॥   


