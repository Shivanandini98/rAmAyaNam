+++
title = "०४३ कौसल्याक्रोशः"
title_english = "043 Lamentation of Kausalya"

+++


ततः समीक्ष्य शयने सन्नं शोकेन पार्थिवम् ।  

कौसल्या पुत्रशोकार्त्ता तमुवाच महीपतिम्  ॥  २।४३।१  ॥   

तत इत्यादि  ॥  २।४३।१  ॥   

  

राघवे नरशार्दूले विषमुप्त्वा विजिह्मताम् ।  

विचरिष्यति कैकेयी निर्मुक्तेव हि पन्नगी  ॥  २।४३।२  ॥   

विवास्य रामं सुभगा लब्धकामा समाहिता ।  

त्रासयिष्यति मां भूयो दुष्टाहिरिव वेश्मनि  ॥  २।४३।३  ॥   

राघव इति । विजिह्मतां विषं कौटिल्यरूपं विषम् । राघवे उप्त्वा निक्षिप्य ।
निर्मुक्ता मुक्तकञ्चुकी "निर्मुक्तो मुक्तकञ्चुकः" इत्यमरः । अनेन
क्रौर्यातिशय उक्तः  ॥  २।४३।२३  ॥   

  

अथ स्म नगरे रामश्चरन् भैक्षं गृहे वसेत् ।  

कामकारो वरं दातुमपि दासं ममात्मजम्  ॥  २।४३।४  ॥   

अथ स्मेति । अथापि भरते राज्यदानस्यावश्यकत्वेपि । रामो नगरे भैक्षं चरन्
सन् गृहे वसेत्, वने विवासनं किमर्थम् ? राज्याभावेपि ममात्मजं भरतस्य दासं
दातुं कामकारः इच्छा । वरं वनवासाच्छ्रेष्ठतमः  ॥  २।४३।४  ॥   

  

पातयित्वा तु कैकेय्या रामं स्थानाद्यथेष्टतः ।  

प्रदिष्टो रक्षसां भागः पर्वणीवाहिताग्निना  ॥  २।४३।५  ॥   

गजराजगतिर्वीरो महाबाहुर्धनुर्धरः ।  

वनमाविशते नूनं सभार्यः सहलक्ष्मणः  ॥  २।४३।६  ॥   

पातयित्वेति । रामं स्वस्थानात् यथेष्टतः स्वेच्छया अमर्यादया पातयित्वा
त्वया रामाय प्रदेयो राज्यभागः कैकेय्याः प्रदिष्टः । कथमिव आहिताग्निना
पर्वणि देवेभ्यो देयः हविर्भागः पुरोडाशैकदेशः रक्षसामिव, सर्वथानुचितं
त्वया कृतमिति भावः  ॥  २।४३।५६  ॥   

  

वने त्वदृष्टदुःखानां कैकेय्यानुमते त्वया ।  

त्यक्तानां वनवासाय कान्ववस्था भविष्यति  ॥  २।४३।७  ॥   

वन इति । वने अदृष्टदुःखानाम् अदृष्टवनदुःखानामित्यर्थः । कैकेय्यानुमते
कैकैय्या अनुमते स्थितेनेति शेषः । सवर्णदीर्घ आर्षः । त्यक्तानां
सीतारामलक्ष्मणानाम्  ॥  २।४३।७  ॥   

  

ते रत्नहीनास्तरुणाः फलकाले विवासिताः ।  

कथं वत्स्यन्ति कृपणः फलमूलैः कृताशनाः  ॥  २।४३।८  ॥   

त इति । रत्नहीनाः श्रेष्ठवस्तुहीनाः । "रत्नं स्वजातिश्रेष्ठेपि" इत्यमरः
। प्रवरशय्यासनादिहीना इत्यर्थः । तरुणी च तरुणौ च तरुणाः । "पुमान्
स्त्रिया" इत्येकशेषः । फलकाले फलभोगकाले  ॥  २।४३।८  ॥   

  

अपीदानीं स कालः स्यान्मम शोकक्षयः शिवः ।  

सभार्य्यं यत्सह भ्रात्रा पश्येयमिह राघवम्  ॥  २।४३।९  ॥   

अपीति । स कालः वनात्प्रत्यागमनकालः । अपिः संभावनायाम् । इदानीमद्यदिने
स्यात् स्यात्किमित्यर्थः । शोकक्षयः शोकक्षयकरः । यत् यस्मिन्काले  ॥ 
२।४३।९  ॥   

  

सुप्त्वेवोपस्थितौ वीरौ कदायोध्यां गमिष्यतः ।  

यशस्विनी हृष्टजना सूच्छ्रितध्वजमालिनी  ॥  २।४३।१०  ॥   

सुप्त्वेति । उपस्थितौ नगरसमीपमागतौ  ॥  २।४३।१०  ॥   

  

कदा प्रेक्ष्य नरव्याघ्रावरण्यात् पुनरागतौ ।  

नन्दिष्यति पुरी हृष्टा समुद्र इव पर्वणि  ॥  २।४३।११  ॥   

कदायोध्यां महाबाहुः पुरीं वीरः प्रवेक्ष्यति ।  

पुरस्कृत्य रथे सीतां वृषभो गोवधूमिव  ॥ २।४३।१२  ॥   

कदा प्राणिसहस्राणि राजमार्गे ममात्मजौ ।  

लाजैरवकिरिष्यन्ति प्रविशन्तावरिन्दमौ  ॥  २।४३।१३  ॥   

कदेति । पुरी पौरजनः  ॥  २।४३।१११३  ॥   

  

प्रविशन्तौ कदायोध्यां द्रक्ष्यामि शुभकुण्डलौ ।  

उदग्रायुधनिस्त्रिंशौ सशृङ्गाविव पर्वतौ  ॥  २।४३।१४  ॥   

प्रविशन्ताविति । उदग्रायुधनिस्त्रिंशौ आयुधशब्देनात्र धनुरुच्यते ।
निस्त्रिंशः खड्गः "खड्गे तु निस्त्रिंशः" इत्यमरः  ॥  २।४३।१४  ॥   

  

कदा सुमनसः कन्या द्विजातीनां फलानि च ।  

प्रदिशन्त्यः पुरीं हृष्टाः करिष्यन्ति प्रदक्षिणम्  ॥  २।४३।१५  ॥   

कदेति । द्विजातीनां ब्राह्मणानाम् । कन्याः सुमनसः पुष्पाणि फलानि च
प्रदिशन्त्यः सत्यः पुरीं कदा प्रदक्षिणम् करिष्यन्ति । अयमौत्तराणां
मङ्गलाचारः  ॥  २।४३।१५  ॥   

  

कदा परिणतो बुद्ध्या वयसा चामरप्रभः ।  

अभ्युपैष्यति धर्मज्ञस्त्रिवर्ष इव लालयन्  ॥  २।४३।१६  ॥   

कदेति । बुद्ध्या परिणतः, ज्ञानवृद्ध इत्यर्थः । वयसा च अमरप्रभः,
पञ्चविंशतिवर्ष इत्यर्थः । अमरा हि सदा पञ्चविंशतिवर्षाः । लालयन् लालनां
जनयन्  ॥  २।४३।१६  ॥   

  

निस्संशयं मया मन्ये पुरा वीर कदर्यया ।  

पातुकामेषु वत्सेषु मातृ़णां शासिताः स्तनाः  ॥  २।४३।१७  ॥   

निस्संशयमिति । कदर्यया क्षुद्रया । पातुकामेषु स्तन्यपानकामेषु । शातिताः
वियोजिता इति यावत्  ॥  २।४३।१७  ॥   

  

साहं गौरिव सिंहेन विवत्सा वत्सला कृता ।  

कैकेय्या पुरुषव्याघ्र बलावत्सेव गौर्बलात्  ॥  २।४३।१८  ॥   

साहमिति । बालवत्सा गौरिव वत्सला साहं सिंहेन गौरिव कैकेय्या बलाद्विवत्सा
कृतेति सम्बन्धः  ॥  २।४३।१८  ॥   

  

न हि तावद्गुणैर्जुष्टं सर्वशास्त्रविशारदम् ।  

एकपुत्रा विना पुत्रमहं जीवितुमुत्सहे  ॥  २।४३।१९  ॥   

नहीति । तावद्गुणैर्जुष्टं यावन्तः कल्याणगुणाः सन्ति
तावद्भिर्गुणैर्युक्तमित्यर्थः  ॥  २।४३।१९  ॥   

  

न हि मे जीविते किंचित् सामर्थ्यमिह कल्प्यते ।  

अपश्यन्त्याः प्रियः पुत्रं महाबाहुं महाबलम्  ॥  २।४३।२०  ॥   

नहीति । कल्प्यते दैवेनेति शेषः । कल्पत इति पाठे--विद्यत इत्यर्थः  ॥ 
२।४३।२०  ॥   

  

अयं हि मां दीपयते समुत्थितस्तनूजशोकप्रभवो हुताशनः ।  

महीमिमां रश्मिभिरुद्धतप्रभो यथा निदाघे भगवान् दिवाकरः  ॥  २।४३।२१  ॥   

अयमिति । दीपयते सन्तापयति । उद्धूतप्रभः उत्कटकिरणः  ॥  २।४३।२१  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
त्रिचत्वारिंशः सर्गः  ॥  ४३  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने त्रिचत्वारिंशः सर्गः  ॥  ४३  ॥   


