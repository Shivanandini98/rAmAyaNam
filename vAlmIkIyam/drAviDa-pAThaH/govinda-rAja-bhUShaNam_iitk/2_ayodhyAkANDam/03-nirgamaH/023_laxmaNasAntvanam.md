+++
title = "०२३ लक्ष्मणसान्त्वनम्"
title_english = "023 Lakshmana s angry words"

+++


इति ब्रुवति रामे तु लक्ष्मणो ऽधश्शिरा मुहुः ।  

श्रुत्वा मध्यं जगामेव मनसा दुःखहर्षयोः  ॥  २।२३।१  ॥   

पूर्वं दैवस्य प्रबलत्वेन राज्यविपर्यये न संतापः कार्यः । धर्मस्य
सर्वश्रेयस्साधनत्वात् तन्मूलभूते । पितृवचनकरणसत्ये अवश्यं कर्त्तव्ये
मातृवचनं च पश्चात्तनत्वात्पश्चात्पालनीयमित्येतावत् सयुक्तिकमुपपादितम् ।
तत्र पौरुषमेव बलं बलीयः । दैवबलं तु दुर्बलानुसरणीयम्,
धर्मश्चार्थकामविरोधेन कर्त्तव्य इति पूर्वपक्षं पूर्वं संग्रहेण
लक्ष्मणवाक्येनोक्तं पुनस्तन्मुखेन प्रपञ्चयन् संग्रहेण सिद्धान्तं च
दर्शयति--इतीत्यादीना । रामे मुहुः ब्रुवति सति, लक्ष्मणः
स्वानभ्युपगमसूचनायाधश्शिरास्सन् श्रुत्वा दुःखहर्षयोर्मध्यं धर्मे स्थिरो
ऽभूदिति हर्षं राज्यं त्यक्ष्यतीति दुःखं च मनसा जगाम न तु वाचा
प्रतिपादितवान् । इवशब्देनास्थिरत्वमुच्यते । उत्तरक्षणे
माध्यस्थ्यत्यागस्य वक्ष्यमाणत्वात्  ॥  २।२३।१  ॥   

  

तदा तु बद्ध्वा भ्रुकुटीं भ्रुवोर्मध्ये नरर्षभः ।  

निशश्वास महासर्पो बिलस्थ इव रोषितः  ॥  २।२३।२  ॥   

तदेति । तुशब्देन पूर्वावस्थातो विलक्षणावस्था सूच्यते । भ्रुवोर्मध्ये
ललाटे भ्रुकुटीं कृत्वेत्यर्थः । बिलस्थः पेटिकाबिलस्थः न तु वल्मीकस्थः ।
तदानीं रोषासम्भवात्  ॥  २।२३।२  ॥   

  

तस्य दुष्प्रतिवीक्षं तद्भ्रुकुटीसहितं तदा ।  

बभौ क्रुद्धस्य सिंहस्य मुखस्य सदृशं मुखम्  ॥  २।२३।३  ॥   

तस्येति । दुष्प्रतिवीक्षम् अभिमुखतया दुर्निरीक्षं तस्य मुखम्  ॥  २।२३।३
 ॥   

  

अग्रहस्तं विधुन्वंस्तु हस्तिहस्तमिवात्मनः ।  

तिर्यगूर्ध्वं शरीरे च पातयित्वा शिरोधराम्  ॥   

अग्राक्ष्णा वीक्षमाणस्तु तिर्यग् भ्रातरमब्रवीत्  ॥  २।२३।४  ॥   

क्रोधविकारं दर्शयति-- अग्रहस्तमित्यादिसार्द्धश्लोकः । अग्रं हस्तस्य
अग्रहस्तः । एकदेशसमाप्तः । पूर्वापरादिव्यतिरिक्तस्थलेपि क्वचिदस्ति ।
अग्रं चासौ हस्तश्च अग्रहस्तः । "हस्तशब्दो हस्तावयवे उपचर्यते" इति वामनः
। शरीरे उरसि, अध इत्यर्थः । यद्वा शिरोधराम् शरीरे तिर्यगूर्ध्वं
चकारादधश्च पातयित्वा क्रोधातिशयेन विविधं शिरोविधूननं कृत्वेत्यर्थः ।
अग्राक्ष्णा कटाक्षेण तिर्यग्वीक्षमाणस्सन् अब्रवीत्  ॥  २।२३।४  ॥   

  

अस्थाने सम्भ्रमो यस्य जातो वै सुमहानयम् ।  

धर्मदोषप्रसङ्गेन लोकस्यानतिशङ्कया  ॥  २।२३।५  ॥   

अस्थान इति । धर्मदोषप्रसङ्गेन पितृवचनपरिपालनरूपधर्महानिप्रसक्त्या ।
लोकस्य अनतिशङ्कया अतिशङ्कापरिहाराय मया ऽननुष्ठिते लोको धर्मं त्यजतीति
शङ्कापरिहाराय चेत्यर्थः । एवंविधकार्यद्वयार्थं यस्य प्रसिद्धस्य ते जातो
ऽयं सुमहान् सम्भ्रमः वनगमनत्वरा, अस्थाने अनवकाशे अयुक्त इत्यर्थः ।
"अवकाशे स्थितौ स्थानम्" इत्यमरः  ॥  २।२३।५  ॥   

  

कथं ह्येतदसम्भ्रान्तस्त्वद्विधो वक्तुमर्हति ।  

यथा दैवमशौण्डीरं शौण्डीर क्षत्रियर्षभ  ॥  २।२३।६  ॥   

तथात्वमेवोपपादयति--कथमित्यादिना । हे शौण्डीर समर्थ दैवमपि निराकर्त्तुं
क्षमेत्यर्थः । क्षत्र्रियर्षभ क्षत्र्रियश्रेष्ठ त्वं अशौण्डीरमशूरम् एतत्
दैवं यथा समर्थं वदसि एवमसम्भ्रान्तस्त्वद्विधः कथं वक्तुमर्हति ? न कथमपि
। अशूरः संभ्रान्तः क्षत्र्रबन्धुरेवासमर्थं दैवमनुसर्तुमर्हतीत्यर्थः ।
अस्थान इत्यादिश्लोकद्वयस्यैवं वार्थः-- धर्महानिप्रसक्त्या
लोस्यानतिशङ्कया आनतिः पूजा, तद्विषये शङ्कया लोको मामधर्मिष्ठ इति न
पूजयेदितिशङ्कयेत्यर्थः । यस्य ते अयुक्तः सुमहान् सम्भ्रमो भ्रान्तिः जातः
धर्महानिर्लोकानत्यभावो वा सर्वातिशायिनस्ते किं करिष्यतीति भावः ।
भ्रमसद्भावं व्यतिरेकमुखेन दृढयति--कथमिति  ॥  २।२३।६  ॥   

  

किन्नाम कृपणं दैवमशक्तमभिशंससि ।  

पापयोस्ते कथं नाम तयोः शङ्का न विद्यते  ॥  २।२३।७  ॥   

दैवालम्बनस्य भ्रमत्वमुपपादयति--किमिति । कृपणं "बुद्धिपौरुषहीनानां
जीविकेति बृहस्पतिः" इत्युक्तरीत्या दुर्बुलैकपरिग्राह्यतया शोच्यम् ।
अशक्तं शक्तिहीनं पौरुषं तिरस्कृत्य कार्यकरणाक्षमम् । दैवं किन्नाम
अभिशंससि अभिष्टौषि । अशक्तत्वादेव न कार्यानुमयो दैवसद्भावः । असद्भावादेव
तदवलम्बनं ते भ्रम इत्यर्थः । एवं दैवकृतस्यानतिलङ्घनीयत्वं परिहृतम्,
पितृवाक्यपरिपालनरूपधर्मदोषप्रसङ्गं परिहरति पापयोरिति । पापयोः
कैकेयीदशरथयोर्विषये । ते शङ्का पापित्वशङ्का कथं नाम न विद्यते पापिनौतौ
त्वयि पापं कर्तुमिच्छतः, अतस्तद्वचनाकरणे न धर्महानिरिति भावः  ॥  २।२३।७
 ॥   

  

सन्ति धर्मोपधाः श्लक्ष्णा धर्मात्मन् किं न बुध्यसे ।  

तयोः सुचरितं स्वार्थं शाठ्यात् परिजिहीर्षतोः  ॥  २।२३।८  ॥   

ननु धर्मिष्ठयोस्तयोः कथं पापित्वशङ्केत्यत्राह--सन्तीति । धर्मः उपधा
व्याजो येषां ते धर्मोपधाः । श्लक्ष्णाः धर्माचरणकञ्चुकेन स्वदोषपिधान च
तुराः, सन्ति लोक इति शेषः । हे धर्मात्मन् धर्मैकप्रवणस्वभाव
शाठ्याद्गूढविप्रियकारित्वात् । स्वार्थम् अभिषेकरूपमस्मत्प्रयोजनं ।
परिजिहीर्षतोः परिहर्तुमिच्छतोः तयोः कैकेयीदशरथयोः सुचरितं सुष्ठु
मन्त्रितं किं न बुध्यसे  ॥  २।२३।८  ॥   

  

यदि नैवं व्यवसितं स्याद्धि प्रागेव राघव ।  

तयोः प्रागेव दत्तश्च स्याद्वरः प्रकृतश्च सः  ॥  २।२३।९  ॥   

विपर्यये ऽनिष्टं प्रसञ्जयति--यदीति । हे राघव प्रागेव अभिषेकात्पूर्वमेव ।
एवम् उक्तप्रकारेण । तयोः कैकेयीदशरथयोः । व्यवसितं निश्चयः । यदि न स्यात्
तदा प्रकृतः पूर्वमेव प्रसक्तः स वरश्च प्रागेव दत्तः स्यात् । किंचेति
चार्थः । अयंभावः-- भरतायावश्यं राज्यं देयम्, रामस्य ज्येष्ठत्वेन
तद्विषयो ऽभिषेक आरभ्यते तदानीं त्वया वरद्वयं प्रष्टव्यं तद्व्याजेन रामो
विवास्यते भरतोभिषिच्यत इति कैकेयीदशरथाभ्यां सङ्केतितम् । अन्यथा सा
वरद्वयं किमेतावत्पर्यन्तं च याचेत, अयाचितमपि तत् नीतिज्ञो राजा वा कुतो न
पूर्वमेव परिहरेदिति  ॥  २।२३।९  ॥   

  

लोकविद्विष्टमारब्धं त्वदन्यस्याभिषेचनम् ।  

नोत्सहे सहितुं वीर तत्र मे क्षन्तुमर्हसि  ॥  २।२३।१०  ॥   

अस्तु तथा, ततः किमित्यत्राह--लोकविद्विष्टमिति । लोकविद्विष्टं ज्येष्ठं
परित्यज्य कनिष्ठस्याभिषेचनात् । लोकविद्वेषविषयमित्यारम्भक्रियाविशेषणम् ।
मे तत्र असहनविषये क्षन्तुमर्हसि  ॥  २।२३।१०  ॥   

  

येनेयमागता द्वैधं तव बुद्धिर्महामते ।  

स हि धर्मो मम द्वेष्यः प्रसङ्गाद्यस्य मुह्यसि  ॥  २।२३।११  ॥   

यथाकथञ्चित् पितृवचनं कर्त्तव्यमेवेति मन्वानं रामं प्रत्याह--येनेति । इयं
ते बुद्धिः येन पितृवचनपरिपालनरूपधर्मेण । द्वैधं भेदम् । आगता प्राप्ता ।
नाभिषच्ये वनं प्रवेक्ष्यामीति । यस्य प्रसङ्गात्प्रस्तावात् मुह्यसि अकरणे
प्रत्यवायः स्यादिति मोहं प्राप्नोषि, स धर्मो मम द्वेष्यः  ॥  २।२३।११  ॥   

  

कथं त्वं कर्मणा शक्तः कैकेयीवशवर्त्तिनः ।  

करिष्यसि पितुर्वाक्यमधर्मिष्ठं विगर्हितम्  ॥  २।२३।१२  ॥   

मोहं विशदयति--कथमिति । कर्मणा पौरुषकर्मणा, शक्तः प्रतीकारसमर्थ इत्यर्थः
। त्वं कैकेयीवशवर्तित्वादेवाधर्मिष्ठं विगर्हितं च वाक्यं कथं केनप्रकारेण
मोहं विना करिष्यसि  ॥  २।२३।१२  ॥   

  

यद्ययं किल्बिषाद्भेदः कृतो ऽप्येवं न गृह्यते ।  

जायते तत्र मे दुःखं धर्मसङ्गश्च गर्हितः  ॥  २।२३।१३  ॥   

\[तवायं धर्मसंयोगो लोकस्यास्य विगर्हितः ।\]  

त्वन्मोहादेव मे दुःखमित्याह--यदीति । अयं भेदः अभिषेकविघातात्मा विपर्यासः
। किल्बिषात् मृषावरकल्पनात् । कृतोपि एवं किल्बिषकल्पित इति यदि न गृह्यते
। तत्राग्रहणनिमित्ते । मे दुःखं जायते । धर्मसङ्गश्च एतादृशधर्मसङ्गश्च
विगर्हितः  ॥  २।२३।१३  ॥   

  

मनसापि कथं कामं कुर्यास्त्वं कामवृत्तयोः ।  

तयोस्त्वहितयोर्नित्यं शत्र्वोः पित्रभिधानयोः  ॥  २।२३।१४  ॥   

तस्मात् मनसापि तन्न कर्त्तव्यमित्याह--मनसेत्यादिना  ॥  २।२३।१४  ॥   

  

यद्यपि प्रतिपत्तिस्ते दैवी चापि तयोर्मतम् ।  

तथाप्युपेक्षणीयं ते न मे तदपि रोचते  ॥  २।२३।१५  ॥   

मम विवासनं दैवकृतम् न तु कैकेयीकृतमिति पूर्वं रामोक्तमनूद्य
परिहरति--यद्यपीत्यादिना । तयोः पित्रोः प्रतिपत्तिः अभिषेकविघटनविषया
बुद्धिः । दैवी चापि दैवकृतैवेति ते मतम्, यद्यपि तथापि ते त्वया तत्
उपेक्षणीयम् । तदपि दैवमपि मम न रोचते  ॥  २।२३।१५  ॥   

  

विक्लवो वीर्यहीनो यः स दैवमनुवर्त्तते ।  

वीराः सम्भावितात्मानो न दैवं पर्युपासते  ॥  २।२३।१६  ॥   

उपेक्षणीयतायां हेतुमाह--विक्लव इति । विक्लवः कातरः । वीर्यहीन इत्यस्य
प्रतियोगितयोक्तं वीरा इति । विक्लव इत्यस्य प्रतियोगितयोक्तं
संभावितात्मान इति । संभावितः सम्यक् प्रापितः दृढ इति यावत् । आत्मा मनो
येषां ते तथा, धीरा इत्यर्थः । नोपासते नाश्रयन्ति  ॥  २।२३।१६  ॥   

  

दैवं पुरुषकारेण यः समर्थः प्रबाधितुम् ।  

न दैवेन विपन्नार्थः पुरुषः सो ऽवसीदति  ॥  २।२३।१७  ॥   

कुतो नाश्रयन्तीत्यपेक्षायां पौरुषवतो दैवेन
प्रयोजनहान्यभावादित्याह--दैवमिति । पुरुषकारेण पुरुषबलेन । दैवं बाधितुम्
अतिक्रम्य वर्तितुम् यः समर्थः स दैवेन विपन्नार्थः विहतप्रयोजनः सन्
नावसीदति न क्लिश्यति  ॥  २।२३।१७  ॥   

  

द्रक्ष्यन्ति त्वद्य दैवस्य पौरुषं पुरुषस्य च ।  

दैवमानुषयोरद्य व्यक्ता व्यक्तिर्भविष्यति  ॥  २।२३।१८  ॥   

पुरुषकारापेक्षया दैवस्य दुर्बलत्वे प्रत्यक्षं प्रमाणयति--द्रक्ष्यन्तीति
। पौरुषं सामर्थ्यम् । व्यक्तिः प्रबलदुर्बलविवेकः । व्यक्ता स्फुटा
भविष्यति  ॥  २।२३।१८  ॥   

  

अद्य मत्पौरुषहतं दैवं द्रक्ष्यन्ति वै जनाः ।  

यद्दैवादाहतं ते ऽद्य दृष्टं राज्याभिषेचनम्  ॥  २।२३।१९  ॥   

तदेव स्पष्टमाह--अद्येति । यद्दैवात् यस्माद्दैवात् । आहतं विघ्नितम् । ते
राज्याभिषेचनं दृष्टं तद्दैवं मत्पौरुषहतं द्रक्ष्यन्ति  ॥  २।२३।१९  ॥   

  

अत्यङ्कुशमिवोद्दामं गजं मदबलोद्धतम् ।  

प्रधावितमहं दैवं पौरुषेण निवर्त्तये  ॥  २।२३।२०  ॥   

अत्यङ्कुशमिति । अत्यङ्कुशम् अतिक्रान्ताङ्कुशव्यापारम् । उद्दामं
छन्ननिगलम् । मदबलोद्धतं मदबलाभ्यां गर्विष्ठम् । प्रधावितं दुर्निवारं
स्वच्छन्दगमनं गजमिव दुर्निवारत्वेन त्वदभिमतं दैवं पौरुषेण निवर्तये  ॥ 
२।२३।२०  ॥   

  

लोकपालास्समस्तास्ते नाद्य रामाभिषेचनम् ।  

न च कृत्स्नास्त्रयो लोका विहन्युः किं पुनः पिता  ॥  २।२३।२१  ॥   

लोकपाला इति । ते प्रसिद्धाः । हे राम ते तवाभिषेचनमिति वा । न विहन्युः न
विहन्तुं शक्ताः । कृत्स्नाः अन्यूनाः  ॥  २।२३।२१  ॥   

  

यैर्विवासस्तवारण्ये मिथो राजन् समर्थितः ।  

अरण्ये ते विवत्स्यन्ति चतुर्दश समास्तथा  ॥  २।२३।२२  ॥   

राजत्वं सिद्धवत्कृत्याह--राजन्निति । मिथः रहसि । "मिथोन्योन्यरहस्ययोः"
इति वैजयन्ती । तथा त्वां प्रत्युक्तप्रकारेण  ॥  २।२३।२२  ॥   

  

अहं तदाशां छेत्स्यामि पितुस्तस्याश्च या तव ।  

अभिषेकविघातेन पुत्रराज्याय वर्तते  ॥  २।२३।२३  ॥   

अहमिति । तत्तस्मात् या तवाभिषेकविघातेन द्वारेण पुत्रराज्याय वर्तते
प्रवर्तते । तस्याः पितुश्च आशाम् अतितृष्णाम् "आशा दिगतितृष्णयोः" इति
वैजयन्ती  ॥  २।२३।२३  ॥   

  

मद्बलेन विरुद्धाय न स्याद्दैवबलं तथा ।  

प्रभविष्यति दुःखाय यथोग्रं पौरुषं मम  ॥  २।२३।२४  ॥   

मद्बलेनेति । मद्बलेन विरुद्धाय जनाय । ममोग्रं पौरुषं दुःखाय यथा
प्रभविष्यति तथा दैवबलं न स्यात् सुखाय न भवेत्  ॥  २।२३।२४  ॥   

  

ऊर्ध्वं वर्षसहस्रान्ते प्रजापाल्यमनन्तरम् ।  

आर्यपुत्राः करिष्यन्ति वनवासं गते त्वयि  ॥  २।२३।२५  ॥   

न कदाचिदपि भरतस्य राज्यप्राप्तिरस्तीत्याह--ऊर्ध्वमिति । ऊर्ध्वमित्यस्य
विवरणं वर्षसहस्रान्त इति । प्रजापाल्यं प्रजापालनम् । स्वार्थे
यत्प्रत्ययः । ऊर्ध्वं वर्षसहस्रान्ते त्वयि वनं गते सति
वानप्रस्थाश्रमस्थे सति अनन्तरं प्रजापाल्यम् आर्यस्य ते पुत्राः
करिष्यन्ति  ॥  २।२३।२५  ॥   

  

पूर्वं राजर्षिवृत्त्या हि वनवासो विधीयते ।  

प्रजा निक्षिप्य पुत्रेषु पुत्रवत्परिपालने  ॥  २।२३।२६  ॥   

मदुक्त एव वनवासः पूर्वसम्मत इत्याह--पूर्वेति । पुत्रेषु प्रजाः
पुत्रवत्परिपालने परिपालननिमित्तं निक्षिप्य । पूर्वराजर्षिवृत्त्या
तदाचारेण वनवासो विधीयते  ॥  २।२३।२६  ॥   

  

स चेद्राजन्यनेकाग्रे राज्यविभ्रमशङ्कया ।  

नैवमिच्छसि धर्मात्मन् राज्यं राम त्वमात्मनि  ॥  २।२३।२७  ॥   

प्रतिजाने च ते वीर माभूवं वीरलोकभाक् ।  

राज्यं च तव रक्षेयमहं वेलेव सागरम्  ॥  २।२३।२८  ॥   

स चेत्यादिश्लोकद्वयमेकान्वयम् । हे राम स त्वं राजनि दशरथे एवमनेकाग्रे
चलचित्ते अव्यवस्थितचित्ते सति । राज्यविभ्रमशङ्कया राज्यस्य
विविधचलनशङ्कया । आत्मनि राज्यं नेच्छसि चेदहं तव राज्यं च रक्षेयम् ।
कथमिव ? वेला सागरमिव । नोचेद्वीरलोकभाक् माभूवम् । ते तुभ्यं प्रतिजाने च
 ॥  २।२३।२७२८  ॥   

  

मङ्गलैरभिषिञ्चस्व तत्र त्वं व्यापृतो भव ।  

अहमेको महीपालानलं वारयितुं बलात्  ॥  २।२३।२९  ॥   

मङ्गलैरिति । मङ्गलैः मङ्गलद्रव्ययुक्तैर्जलैः । अभिषिञ्चस्व आत्मानं
वसिष्ठादिभिरिति शेषः । तत्र अभिषेककर्मणि । व्यापृतो भव,
व्यासक्तचित्तोभवेत्यर्थः । अलं पर्याप्तः । वारयितुं निवारयितुम्  ॥ 
२।२३।२९  ॥   

  

न शोभार्थाविमौ बाहू न धनुर्भूषणाय मे ।  

नासिराबन्धनार्थाय न शरास्तम्भहेतवः ।  

अमित्रदमनार्थं मे सर्वमेतच्चतुष्टयम्  ॥  २।२३।३०  ॥   

न शोभार्थावित्यादिसार्द्धश्लोकमेकं वाक्यम् । नेति । आबन्धनार्थाय आपाततो
वीरभूषणतया कट्यां बन्धनरूपप्रयोजनायेत्यर्थः । स्तम्भहेतवः केवलं
लक्ष्यभूतस्तम्भहेतवः । तूण्यां स्थापनहेतव इति वा  ॥  २।२३।३०  ॥   

  

न चाहं कामये ऽत्यर्थं यः स्यात् शत्रुर्मतो मम ।  

असिना तीक्ष्णधारेण विद्युच्चलितवर्चसा ।  

प्रगृहीतेन वै शत्रुं वज्रिणं वा न कल्पये  ॥  २।२३।३१  ॥   

न चाहमित्यादिसार्धश्लोकः । यः मम अत्यर्थं शत्रुः शातयिता । मतः स्यात्,
परीक्षकैरिति शेषः । तमहं न कामये तस्य स्थितिं न सह इत्यर्थः ।
किन्त्वसिना वज्रिणमपि शत्रुं न कल्पये न स्थापयामि, हन्मीत्यर्थः ।
तीक्ष्णधारेण तीक्ष्णाग्रेण । विद्युच्चलितवर्चसा विद्युदिव चलितं निर्गतं
वर्चः स्फुलिङ्गरूपं यस्य तेन  ॥  २।२३।३१  ॥   

  

खड्गनिष्पेषनिष्पिष्टैर्गहना दुश्चरा च मे ।  

हस्त्यश्वनरहस्तोरुशिरोभिर्भविता मही  ॥  २।२३।३२  ॥   

खड्गेति । खड्गकृतमर्दनेन चूर्णीकृतैर्गहना काननमिव निरन्तरा अत एव दुश्चरा
संचारायोग्या च भविता भविष्यति  ॥  २।२३।३२  ॥   

  

खड्गधाराहता मे ऽद्य दीप्यमाना इवाद्रयः ।  

पतिष्यन्ति द्विपा भूमौ मेधा इव सविद्युतः  ॥  २।२३।३३  ॥   

खड्गधारेति । मे खड्गधारया खड्गकोट्या हताः अत एव
सविस्फुलिङ्गत्वाद्दीप्यमानाः ज्वलिताः अद्रय इव सविद्युतो मेघा इव च
स्थिताः द्विपाः शत्रुगजाः । भूमौ पतिष्यन्ति  ॥  २।२३।३३  ॥   

  

बद्धगोधाङ्गुलित्राणे प्रगृहीतशरासने ।  

कथं पुरुषमानी स्यात् पुरुषाणां मयि स्थिते  ॥  २।२३।३४  ॥   

बद्धेति । गोधा ज्याघातवारणम् । "गोधा तलं ज्याघातवारणे" इत्यमरः ।
गोधारूपाङ्गुलिरक्षककवचवति मयि स्थिते सति पुरुषाणां मध्ये कश्चित्कथं
पुरुषमानी शूरमानी स्यात् । सर्वे स्त्रीप्राया भविष्यन्तीत्यर्थः  ॥ 
२।२३।३४  ॥   

  

बहुभिश्चैकमत्यस्यन्नेकेन च बहून् जनान् ।  

विनियोक्ष्याम्यहं बाणान् नृवाजिगजमर्मसु  ॥  २।२३।३५  ॥   

बहुभिरिति । अहं बहुभिर्बाणैरेकं शूरम् अत्यस्यन् प्रकर्षेण क्षिपन् ।
"प्रकर्षे लङ्घनेप्यति" इत्यमरः । एकेन बाणेन बहून् क्षुद्रान् अत्यस्यन्
अनेन प्रकारेण नृवाजिगजानां मर्मसु मर्मस्थलेषु । बाणान्विनियोक्ष्यामि
विसर्जयिष्यामि । अतः कथमेको बहून् हनिष्यतीति न चिन्तनीयमिति भावः  ॥ 
२।२३।३५  ॥   

  

अद्य मे ऽस्त्रप्रभावस्य प्रभावः प्रभविष्यति ।  

राज्ञश्चाप्रभुतां कर्त्तुं प्रभुत्वं च तव प्रभो  ॥  २।२३।३६  ॥   

अद्येति । अस्त्रप्रभावस्य अस्त्रमाहात्म्यस्य । प्रभावः प्रतापः
"प्रतापमाहात्म्ययोः प्रभावः स्यात्" इति वैजयन्ती  ॥  २।२३।३६  ॥   

  

अद्य चन्दनसारस्य केयुरामोक्षणस्य च ।  

वसूनां च विमोक्षस्य सुहृदां पालनस्य च  ॥  २।२३।३७  ॥   

अनुरूपाविमौ बाहू राम कर्म करिष्यतः ।  

अभिषेचनविघ्नस्य कर्तृ़णां ते निवारणे  ॥  २।२३।३८  ॥   

अद्येत्यादिश्लोकद्वयमेकं वाक्यम् । चन्दनसारस्य चन्दनपङ्कस्य ।
केयूरामोक्षणस्य अङ्गदधारणस्य । "केयूरमङ्गदम्" इत्यमरः । वसूनां धनानां
विमोक्षस्य त्यागस्य । सुहृदां पालनस्य शत्रुभ्यो रक्षणस्य च । अनुरूपौ
राजपुत्रत्वेन योग्यावपि इमौ बाहू । हे रामा तत्सर्वं विहाय ते
अभिषेचनविघ्नस्य कर्तृ़णां निवारणे विषये कर्म करिष्यतः  ॥  २।२३।३७३८  ॥   

  

ब्रवीहि को ऽद्यैव मया वियुज्यतां तवासुहृत्प्राणयशः सुहृज्जनैः ।  

यथा तवेयं वसुधा वशे भवेत्तथैव मां शाधि तवास्मि किङ्करः  ॥  २।२३।३९  ॥   

त्वदाज्ञात्वेकावश्यम्भाविनीत्याह--ब्रवीहीति । ब्रवीहि ब्रूहि ।
वियुज्यतां मया वियोज्यताम्  ॥  २।२३।३९  ॥   

  

विमृज्य बाष्पं परिसान्त्व्य चासकृत् स लक्ष्मणं राघववंशवर्द्धनः ।  

उवाच पित्र्ये वचने व्यवस्थितं निबोध मामेव हि सौम्य सत्पथे  ॥  २।२३।४०
 ॥   

एवं विस्तरेण पूर्वपक्षमुपन्यस्तवन्तं लक्ष्मणं मतिपूर्वं विस्तृतं
सिद्धान्तं सङ्ग्रहेणाह--विमृज्येति । बाष्पं रामासंपतिजम् ।
राघववंशवर्द्धनः रघोः सम्बन्धी राघवः । राघवश्चासौ वंशश्चेति विशेषणसमासः ।
सत्पथे पित्र्ये वचने व्यवस्थितं निश्चलं मां निबोध जानीहि । सर्वथाहं
पितृवचनं न त्यजामीत्यर्थः । "जीवतोर्वाक्यकरणात् प्रत्यब्दं भूरिभोजनात् ।
गयायां पिण्डदानाच्च त्रिभिः पुत्रस्य पुत्रता  ॥ " इतिस्मरणादिति भावः  ॥ 
२।२३।४०  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे त्रयोविंशः
सर्गः  ॥  २३  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने त्रयोविंशः सर्गः  ॥  २३  ॥   


