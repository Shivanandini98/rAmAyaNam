+++
title = "०२० कौसल्याविलापः"
title_english = "020 Kausalya s grief"

+++


तस्मिंस्तु पुरुषव्याघ्रे निष्क्रामति कृताञ्जलौ ।  

आर्त्तशब्दो महान् जज्ञे स्त्रीणामतःपुरे तदा  ॥  २।२०।१  ॥   

तस्मिन्निति । आर्तशब्दः आर्तानां यादृशः शब्दस्तादृश इत्यर्थः  ॥  २।२०।१
 ॥   

  

कृत्येष्वचोदितः पित्रा सर्वस्यान्तःपुरस्य च ।  

गतिर्यः शरणं चापि स रामो ऽद्य प्रवत्स्यति  ॥  २।२०।२  ॥   

कृत्येष्विति । अन्तःपुरस्य कृत्येषु कर्त्तव्येषु विषये । गतिः कर्तृत्वेन
प्राप्यः । शरणं रक्षिता । "शरणं गृहरक्षित्रोः" इत्यमरः  ॥  २।२०।२  ॥   

  

कौसल्यायां यथा युक्तो जनन्यां वर्त्तते सदा ।  

तथैव वर्तते ऽस्मासु जन्मप्रभृति राघवः  ॥  २।२०।३  ॥   

कौसल्यायामिति । युक्तः सावधानः । वर्तते शुश्रूषते  ॥  २।२०।३  ॥   

  

न क्रुध्यत्यभिशप्तो ऽपि क्रोधनीयानि वर्ज्जयन् ।  

क्रुद्धान् प्रसादयन् सर्वान् स इतो ऽद्य प्रवत्स्यति  ॥  २।२०।४  ॥   

न क्रुध्यतीति । यः अभिशप्तो ऽपि परुषमुक्तो ऽपि न क्रुद्ध्यति ।
क्रोधनीयाने क्रोधहेतुकर्माणि वर्जयन् क्रुद्धान् केवलमाग्रहेण कुपितान्
प्रसादयंश्च वर्त्तते, सः इतः अस्माद्देशात्प्रवत्स्यति । हन्तेति शेषः  ॥ 
२।२०।४  ॥   

  

अबुद्धिर्बत नो राजा जीवलोकं चरत्ययम् ।  

यो गतिं सर्वलोकानां परित्यजति राघवम्  ॥  २।२०।५  ॥   

अबुद्धिरिति । यः सर्वभूतानां गतिं राघवं परित्यजति स नो राजा अबुद्धिः सन्
लोकान् चरति भक्षयति नाशयतीत्यर्थः । "चर गतिभक्षणयोः" इति धातुः  ॥  २।२०।५
 ॥   

  

इति सर्वा महिष्यस्ता विवत्सा इव धेनवः ।  

पतिमाचुक्रुशुश्चैव सस्वरं चापि चुक्रुशुः  ॥  २।२०।६  ॥   

इतीति । आचुक्रुशुः निन्दति स्म । चुक्रुशुः रुरुदुः  ॥  २।२०।६  ॥   

  

स हि चान्तःपुरे घोरमार्त्तशब्दं महीपतिः ।  

पुत्रशोकाभिसन्तप्तः श्रुत्वा व्यालीयतासने  ॥  २।२०।७  ॥   

स इति । व्यालीयत लज्जादुःखभरेण शय्यायां विलीनो ऽभूदित्यर्थः  ॥  २।२०।७
 ॥   

  

रामस्तु भृशमायस्तो निश्वसन्निव कुञ्जरः ।  

जगाम सहितो भ्रात्रा मातुरन्तःपुरं वशी  ॥  २।२०।८  ॥   

राम इति । भृशमायस्तः ऽव्यसनेषु मनुष्याणां भृशं भवति दुःखितःऽ
इत्युक्तगुणवत्तयान्तःपुरार्तस्वनश्रवणेनातिशयेन सञ्जातदुःखः । निश्वसन्निव
कुञ्जरः परदुःखस्यापरिहार्यतां मत्वा गुप्तदुःखस्सन्, कुञ्जर इव
निश्वसन्नित्यर्थः । वशी स्वायत्तीकृतेन्द्रियः  ॥  २।२०।८  ॥   

  

सो ऽपश्यत्पुरुषं तत्र वृद्धं परमपूजितम् ।  

उपविष्टं गृहद्वारि तिष्ठतश्चापरान् बहून्  ॥  २।२०।९  ॥   

स इति । पुरुषं द्वारपालाध्यक्षम्  ॥  २।२०।९  ॥   

  

दृष्टैव तु तदा रामं ते सर्वे सहसोत्थिताः ।  

जयेन जयतां श्रेष्ठं वर्द्धयन्ति स्म राघवम्  ॥  २।२०।१०  ॥   

प्रविश्य प्रथमां कक्ष्यां द्वितीयायां ददर्श सः ।  

ब्राह्मणान् वेदसम्पन्नान् वृद्धान् राज्ञाभिसत्कृतान्  ॥  २।२०।११  ॥   

प्रणम्य रामस्तान् वृद्धांस्तृतीयायां ददर्श सः ।  

स्त्रियो वृद्धाश्च बालाश्च द्वाररक्षणतत्पराः  ॥  २।२०।१२  ॥   

दृष्ट्वेति । जयेन विजयस्वेति जयाशिषा  ॥  २।२०।१०१२  ॥   

  

वर्द्धयित्वा प्रहृष्टास्ताः प्रविश्य च गृहं स्त्रियः ।  

न्यवेदयन्त त्वरिता रामामतुः प्रियं तदा  ॥  २।२०।१३  ॥   

वर्धयित्वेति । वर्द्धयित्वा जयाशिषेति शेषः  ॥  २।२०।१३  ॥   

  

कौसल्यापि तदा देवी रात्रिं स्थित्वा समाहिता ।  

प्रभाते त्वकरोत् पूजां विष्णोः पुत्रहितैषिणी  ॥  २।२०।१४  ॥   

कौसल्येति । रात्रिं रात्रौ "कालाध्वनोरत्यन्तसंयोगे" इति द्वितीया ।
समाहिता नियमयुक्ता  ॥  २।२०।१४  ॥   

  

सा क्षौमवसना हृष्टा नित्यं व्रतपरायणा ।  

अग्निं जुहोति स्म तदा मन्त्रवत् कृतमङ्गला  ॥  २।२०।१५  ॥   

सेति । जुहोति हावयति, अत एव हावयन्तीमिति वक्ष्यति । ब्राह्मणैरिति शेषः
 ॥  २।२०।१५  ॥   

  

प्रविश्य च तदा रामो मातुरन्तःपुरं शुभम् ।  

ददर्श मातरं तत्र हावयन्तीं हुताशनम् ।  

देवकार्यनिमित्तं च तत्रापश्यत् समुद्यतम्  ॥  २।२०।१६  ॥   

प्रविश्येत्यादि । देवकार्यनिमित्तमिति द्रव्यजातमिति शेषः  ॥  २।२०।१६  ॥   

  

दध्यक्षतं घृतं चैव मोदकान् हविषस्तथा  ॥  २।२०।१७  ॥   

दधीत्यादि । हविषः हवींषि  ॥  २।२०।१७  ॥   

  

लाजान् माल्यानि शुक्लानि पायसं कृसरं तथा ।  

समिधः पूर्णकुम्भाश्च ददर्श रघुनन्दनः  ॥  २।२०।१८  ॥   

लाजानिति । कृसरं तिलौदनम् । दध्यक्षतमित्यारभ्य वाक्यान्तरम्, अतो न
क्रियाद्वयविरोधः । पूर्वं देवकार्यनिमित्तमिति द्रव्याणि सामान्येनोक्तानि
। अथ विशेषेणेति विवेकः  ॥  २।२०।१८  ॥   

  

तां शुक्लक्षौमसंवीतां व्रतयोगेन कर्शिताम् ।  

तर्पयन्तीं ददर्शाद्भिर्देवतां देववर्णिनीम्  ॥  २।२०।१९  ॥   

तामिति । तर्प्पयन्तीं प्रीणयन्तीम्  ॥  २।२०।१९  ॥   

  

सा चिरस्यात्मजं दृष्ट्वा मातृनन्दनमागतम् ।  

अभिचक्राम संहृष्टा किशोरं वडवा यथा  ॥  २।२०।२०  ॥   

सेति । अभिचक्राम अभिमुखं जगाम । किशोरम् अश्वबालकम् । वडवा अश्वस्त्री  ॥ 
२।२०।२०  ॥   

  

स मातरमभिक्रान्तामुपसंगृह्य राघवः ।  

परिष्वक्तश्च बाहुभ्यामुपाघ्रातश्च मूर्द्धनि  ॥  २।२०।२१  ॥   

तमुवाच दुराधर्षं राघवं सुतमात्मनः ।  

कौसल्यां पुत्रवात्सल्यादिदं प्रियहितं वचः  ॥  २।२०।२२  ॥   

वृद्धानां धर्मशीलानां राजर्षीणां महात्मनाम् ।  

प्राप्नुह्यायुश्च कीर्तिं च धर्मं चोपहितं कुले  ॥  २।२०।२३  ॥   

स इति । उपसंगृह्य अभिवाद्य । स्थित इति शेषः  ॥  २।२०।२१२३  ॥   

  

सत्यप्रतिज्ञं पितरं राजानं पश्य राघव ।  

अद्यैव हि त्वां धर्मात्मा यौवराज्ये ऽभिषेक्ष्यति  ॥  २।२०।२४  ॥   

सत्यप्रतिज्ञमिति । अभिषेक्ष्यतीत्यत्र हेतुः । इदानीमप्यभिषेको नारब्ध इति
नाशङ्कनीयमिति भावः । पश्य जानीहि  ॥  २।२०।२४  ॥   

  

दत्तमासनमालभ्य भोजनेन निमन्त्रितः ।  

मातरं राघवः किञ्चिद्व्रीडात्प्राञ्जलिरब्रवीत्  ॥  २।२०।२५  ॥   

दत्तमित्यादि श्लोकद्वयमेकान्वयम् । स राघवः । भोजनेन निमन्त्रितः सन्
दत्तमासनम् । आलभ्य स्पृष्ट्वा । दण्डकारण्यं प्रस्थितो ऽहम् आप्रष्टुं
गमनं निमन्त्रयितुम् । उपचक्रमे उद्योगमकार्षमिति मातरमब्रवीदितिसम्बन्धः ।
यद्वा दत्तमिति भोजनेन निमन्त्रितः भोजनार्थं निमन्त्रितः । भोजनार्थं
दत्तमासनमालभ्य तिष्ठन् दत्तासने उपवेशनाभावेपि स्पर्शमात्रं
कार्यमित्यागमात् किञ्चिद्व्रीडात् एवं ब्रुवन्त्यै मात्रे कथं मया
प्रस्थानं कथनीयमिति लज्जया अब्रवीत्  ॥  २।२०।२५  ॥   

  

स स्वभावविनीतश्च गौरवाच्च तदानतः ।  

प्रस्थितो दण्डकारण्यमाप्रष्टुमुपचक्रमे  ॥  २।२०।२६  ॥   

किमर्थमासनमुपलभ्य नोपविष्टवानित्यत्राह--स इति । गौरवात् मातरि बहुमानात्
। प्रस्थितः प्रस्थातुमुद्यतः । आप्रष्टुम् अनुज्ञां कारयितुम् । उपचक्रमे
उपक्रान्तवान्  ॥  २।२०।२६  ॥   

  

देवि नूनं न जानीषे महद्भयमुपस्थितम् ।  

इदं तव च दुःखाय वैदेह्या लक्ष्मणस्य च  ॥  २।२०।२७  ॥   

अब्रवीदित्युक्तमाह--देवीत्यादि । भयं तवेति शेषः । इदं वक्ष्यमाणं वचनं
दुःखाय, तथापि वक्ष्यामीत्यर्थः  ॥  २।२०।२७  ॥   

  

गमिष्ये दण्डकारण्यं किमनेनासनेन मे ।  

विष्टरासनयोग्यो हि कालो ऽयं मामुपस्थितः  ॥  २।२०।२८  ॥   

इदंशब्दार्थमाह--गमिष्य इति । अनेन रत्नमयेन । विष्टरेत्यादि । विष्टरो नाम
पञ्चविंशतिदर्भनिर्मितस्तापसासनविशेषः । "पञ्चाशद्भिर्भवेद्ब्रह्मा
तदर्द्धेन तु विष्टरः" इति स्मृतेः  ॥  २।२०।२८  ॥   

  

चतुर्दश हि वर्षाणि वत्स्यामि विजने वने ।  

मधुमूलफलैर्जीवन् हित्वा मुनिवदामिषम्  ॥  २।२०।२९  ॥   

चतुर्दशेति । मुनिवत् वत्स्यामीति सम्बन्धः । अत्रामिषशब्देन सूदैः
संस्कृतं मांसमुच्यते । केवलं मांसस्वीकारस्योत्तरत्र वक्ष्यमाणत्वात् "इदं
मेध्यमिदं स्वादु निष्टप्तमिदमग्निना" इति  ॥  २।२०।२९  ॥   

  

भरताय महाराजो यौवराज्यं प्रयच्छति ।  

मां पुनर्दण्डकारण्ये विवासयति तापसम्  ॥  २।२०।३०  ॥   

कुत एवामित्यत्राह--भरतायेति  ॥  २।२०।३०  ॥   

  

स षट् चाष्टौ च वर्षाणि वत्स्यामि विजने वने ।  

आसेवमानो वन्यानि फलमूलैश्च वर्त्तयन्  ॥  २।२०।३१  ॥   

स इति । सो ऽहमित्यर्थः । लघुत्वप्रदर्शनाय षट् चाष्टौ चेत्युक्तम् ।
चतुर्दशेत्युक्ते हि गौरवं गम्यते । वन्यानि वनसम्बन्धीनि ।
वानप्रस्थयोग्यकर्माणीति यावत् । आसेवमानः आचरन् । वर्त्तयन् जीवनं कुर्वन्
 ॥  २।२०।३१  ॥   

  

सा निकृत्तेव सालस्य यष्टिः परशुना वने ।  

पपात सहसा देवी देवतेव दिवश्च्युता  ॥  २।२०।३२  ॥   

सेति । सा पुत्रोक्तं श्रुतवती । सालस्य वृक्षस्य "अनोकहः कुटः सालः"
इत्यमरः । परशुनेति हठात् छेदनज्ञापनाय, नगरे तथा छेदनाभावात् वन
इत्युक्तम्  ॥  २।२०।३२  ॥   

  

तामदुःखोचितां दृष्ट्वा पतितां कदलीमिव ।  

रामस्तूत्थापयामास मातरं गतचेतसम्  ॥  २।२०।३३  ॥   

तामिति । गतचेतसं मूर्च्छिताम्  ॥  २।२०।३३  ॥   

  

उपावृत्त्योत्थितां दीनां वडवामिव वाहिताम् ।  

पांसुकुण्ठितसर्वाङ्गीं विममर्श च पाणिना  ॥  २।२०।३४  ॥   

उपावृत्त्येति । उपावृत्त्योत्थितां श्रमनिवृत्त्यर्थं भुवि वेष्टनं
कृत्वोत्थिताम् । वाहितां भारवहनं प्रापिताम्  ॥  २।२०।३४  ॥   

  

सा राघवमुपासीनमसुखार्त्ता सुखोचिता ।  

उवाच पुरुषव्यार्घमुपशृण्वति लक्ष्मणे  ॥  २।२०।३५  ॥   

सेति । असुखार्ता दुःखार्ता  ॥  २।२०।३५  ॥   

  

यदि पुत्र न जायेथा मम शोकाय राघव ।  

न स्म दुःखमतो भूयः पश्येयमहमप्रजाः  ॥  २।२०।३६  ॥   

यदीति । हे पुत्र त्वं यदि न जायेथाः, अतः अजननात् । भूयः अतिशयितम् ।
दुःखम् इष्टपुत्रविश्लेषजम् न पश्येयम् । अप्रजाः वन्ध्या  ॥  २।२०।३६  ॥   

  

एक एव हि वन्ध्यायाः शोको भवति मानसः ।  

अप्रजास्मीति सन्तापो न ह्यन्यः पुत्र विद्यते  ॥  २।२०।३७  ॥   

इदमेवोपपादयति--एक इति । अन्यः विश्लेषजः, भूलुण्ठनादिः कायिकश्च ।
अप्रजास्मीत्यसिजभावआर्षः  ॥  २।२०।३७  ॥   

  

न दृष्टपूर्वं कल्याणं सूखं वा पतिपौरुषे ।  

अपि पुत्रे तु पश्येयमिति राम स्थितं मया  ॥  २।२०।३८  ॥   

नेति । पतिपौरुषे सत्यपि कल्याणं
ज्येष्ठपत्नीत्वोचितग्रामाभरणाद्यैश्वर्यरूपं शुभम् । सुखं वा
भर्तृसम्माननादिजनितसौख्यं वा । अपि पुत्र इति अपिःसम्भावनायाम् । पुत्रे
सति तद्बलात् पश्येयमिति मया स्थितमित्यर्थः  ॥  २।२०।३८  ॥   

  

सा बहून्यमनोज्ञानि वाक्यानि हृदयच्छिदाम् ।  

अहं श्रोष्ये सपत्नीनामवराणां वरा सती  ॥  २।२०।३९  ॥   

भूतदुःखमुक्त्वा भविष्यद्दुःखमाह--सेति । सा एवं सुखमलभमाना ।
बहूनीत्युक्तेः पूर्वमपि स्वल्पानि सन्तीति गम्यते । अमनोज्ञानि परुषाणि ।
परुषाणीत्युक्ते मनोज्ञमिश्रत्वमपि प्रतीयेत । वाक्यानि न तु सूचकपदानि ।
हृदयच्छिदां भर्त्तृहृदयवैकल्यकारिणीनाम् । अवराणां स्वेनैव तथा
वक्तुमुचितानां सपत्नीनां न तु स्वाधीनानाम् । वरा सती स्वस्याप्यवरत्वे न
किञ्चिद्दुःखमिति भावः । क्रोधेन सपत्नीनामिति बहुवचनोक्तिः । तत्र हठात्
स्वगृहं मा गच्छेत्युक्तिः, कोपेन भर्त्तृसकाशात् निर्याहीत्युक्तिः,
अपुत्रायाः किमुत्सवेनेत्युक्तिः इत्येवमादीनि सपत्नीवाक्यानि बोद्ध्यानि
 ॥  २।२०।३९  ॥   

  

अतो दुःखतरं किन्नु प्रमदानां भविष्यति ।  

मम शोको विलापश्च यादृशो ऽयमनन्तकः  ॥  २।२०।४०  ॥   

अत इति । अतः सपत्नीवाक्यश्रवणजाद्दुःखात् । प्रमदानां किं नु दुःखतरम्,
तस्मान्मम शोको विलापश्च यादृशः इयत्तया वक्तुमशक्यः । अनन्तकः दुष्पारः  ॥ 
२।२०।४०  ॥   

  

त्वयि सन्निहितेप्येवमहमासं निराकृता ।  

किं पुनः प्रोषिते तात ध्रुवं मरणमेवमे  ॥  २।२०।४१  ॥   

उक्तं दुःखं निदर्शयति--त्वयीति । बलवति त्वयि सन्निहिते ऽपि, एवं
भवदनुभूतप्रकारेण, निराकृता । त्वयि प्रोषिते किं पुनः अतो मे मरणं
ध्रुवमिति योजना  ॥  २।२०।४१  ॥   

  

अत्यन्तं निगृहीतास्मि भर्तुर्नित्यमतन्त्रिता ।  

परिवारेण कैकेय्याः समा वाप्यथवा वरा  ॥  २।२०।४२  ॥   

अत्यन्तमिति । भर्त्तुः भर्त्रा निगृहीता अहं अतन्त्रिता अप्रधानीकृतास्मि
। "तन्त्रं प्रधाने सिद्धान्ते" इति निघण्टुः । अतः कैकेय्याः परिवारेण
दासीजनेन समा कृतास्मि । अथवा विचार्यमाणे अवरा न्यूना कृतास्मि  ॥  २।२०।४२
 ॥   

  

यो हि मां सेवते कश्चिदथवाप्यनुवर्त्तते ।  

कैकेय्याः पुत्रमन्वीक्ष्य स जनो नाभिभाषते  ॥  २।२०।४३  ॥   

दुःखान्तरमाह--य इति । त्वयि प्रोषिते यः स्वजनः मां सेवते परिचरति ।
अनुवर्त्तते प्रियोक्तिं करोति । सो ऽपि कैकेय्याः पुत्रं भरतमन्वीक्ष्य
तद्भयादित्यर्थः । नाभिभाषते नाभिभाषेत  ॥  २।२०।४३  ॥   

  

नित्यक्रोधतया तस्याः कथं नु खरवादि तत् ।  

कैकेय्या वदनं द्रष्टुं पुत्र शक्ष्यामि दुर्गता  ॥  २।२०।४४  ॥   

नित्यक्रोधतयेति । खरवादि परुषवचनशीलम् । तत् पूर्वानुभूतम् । दुर्गता
अगतिका  ॥  २।२०।४४  ॥   

  

दश सप्त च वर्षाणि तव जातस्य राघव ।  

आसितानि प्रकांक्षन्त्या मया दुःखपरिक्षयम्  ॥  २।२०।४५  ॥   

दशेति । तव जातस्य त्वयि जाते सति । दश सप्त च वर्षाणि दुःखपरिक्षयं
प्रकाङ्क्षन्त्या तव यौवराज्येनेति भावः । मया सुखमासितानि आस्थितानि । ननु
"ऊनषोडशवर्षो मे रामो राजीवलोचनः" इति विश्वामित्रं प्रति दशरथवचनात्
विवाहानन्तरम् "उषित्वा द्वादश समा इक्ष्वाकूणां निवेशने" इत्युपरि सीतया
वक्ष्यमाणत्वाच्च रामस्याष्टाविंशतिवर्षाणि वर्त्तन्ते । तत्कथं दश सप्त च
वर्षाणीत्युच्यते इति चेत्, नैष दोषः । अत्र जातस्येत्युक्तिः
द्वितीयजन्मापेक्षया "गर्भैकादशेषु राजन्यम्" इति बहुवचने गर्भनवममारभ्य
क्षत्र्रियस्योपनयनकालत्वोक्तेः । "वयसा पञ्चविंशकः" इति सीतावचनात्
वचनान्तरविरोधपरिहारादिकं बालकाण्ड एव कृतम् ऽऊनषोडशवर्षो मेऽ इत्यत्र  ॥ 
२।२०।४५  ॥   

  

तदक्षयमहं दुःखं नोत्सहे सहितुं चिरम् ।  

विप्रकारं सपत्नीनामेवं जीर्णापि राघव  ॥  २।२०।४६  ॥   

तदिति । सहितुं सोढुं चिरं नोत्सहे । जीर्णापि सपत्नीदुर्वाक्यश्रवणदुःखेन
जीर्णापि । विप्रकारम् अपकाररूपं दुःखमित्यन्वयः  ॥  २।२०।४६  ॥   

  

अपश्यन्ती तव मुखं परिपूर्णशशिप्रभम् ।  

कृपणा वर्तयिष्यामि कथं कृपणजीविकाम्  ॥  २।२०।४७  ॥   

अपश्यन्तीति । कृपणजीविकां दीनजीवनम् । वर्तयिष्यामि करिष्यामीत्यर्थः ।
"आजीवो जीविका वार्ता वृत्तिर्वर्तनजीवने" इत्यमरः  ॥  २।२०।४७  ॥   

  

उपवासैश्च योगैश्च बहुभिश्च परिश्रमैः ।  

दुःखसंवर्द्धितो मोघं त्वं हि दुर्गतया मया  ॥  २।२०।४८  ॥   

स्थिरं तु हृदयं मन्ये ममेदं यन्न दीर्यते ।  

प्रावृषीव महानद्याः स्पृष्टं कूलं नवाम्भसा  ॥  २।२०।४९  ॥   

ममैव नूनं मरणं न विद्यते न चावकाशो ऽस्ति यमक्षये मम ।  

यदन्तको ऽद्यैव न मां जिहीर्षति प्रसह्य सिंहो रुदतीं मृगीमिव  ॥  २।२०।५०
 ॥   

उपवासैरिति । योगैः देवताध्यानैः । परिश्रमैः व्रतैः । मोघं निष्फलं यथा
भवति तथा । दुर्गतया भाग्यरहितयेति यावत्  ॥  २।२०।४८५०  ॥   

  

स्थिरं हि नूनं हृदयं ममायसं न भिद्यते यद्भुवि नावदीर्यते ।  

अनेन दुःखेन च देहमर्पितं ध्रुवं ह्यकाले मरणं न विद्यते  ॥  २।२०।५१  ॥   

स्थिरं हीति । अनेन दुःखेन अर्पितम् आहतम् मम हृदयं न भिद्यते इति यत् अतः
स्थिरं हि नाशरहितमेव । देहं च नावदीर्यत इति यत् अतः आयसम् अयोनिर्मितम्,
नूनम् । तथाहि अकाले अविहितकाले मरणं न विद्यते ध्रुवम्  ॥  २।२०।५१  ॥   

  

इदं तु दुःखं यदनर्थकानि मे व्रतानि दानानि न संयमाश्च हि ।  

तपश्च तप्तं यदपत्यकारणात् सुनिष्फलं बीजमिवोप्तमूषरे  ॥  २।२०।५२  ॥   

इदं त्विति । इदं वक्ष्यमाणं दुःखं तु पूर्वदुःखेभ्यो विलक्षणम् । तदेवाह
यदिति । यस्मान्मे अपत्यकारणात् कृतानि व्रतानि दानानि, संयमाःध्यानानि च
अनर्थकानि जातानि । "सामान्ये नपुंसकम्" इति नपुंसकत्वम् । तप्तं तपश्च
ऊषरे उप्तं बीजमिव सुनिष्फलमासीत् । इदन्तु दुःखमित्यन्वयः  ॥  २।२०।५२  ॥   

  

यदि ह्यकाले मरणं स्वयेच्छया लभेत कश्चिद्गुरुदुःखकर्शितः ।  

गताहमद्यैव परेतसंसदं विना त्वया धेनुरिवात्मजेन वै  ॥  २।२०।५३  ॥   

ऽध्रुवं ह्यकाले मरणं न विद्यतेऽ इत्येतत् सकार्यं दर्शयति--यदि हीति । यदि
लभेत तदाहं परेतसंसदं यमसभां गता स्यामित्यन्वयः  ॥  २।२०।५३  ॥   

  

अथापि किञ्जीवितमद्य मे वृथा त्वया विना चन्द्रनिभाननप्रभ ।  

अनुव्रजिष्यामि वनं त्वयैव गौः सुदुर्बला वत्समिवानुकांक्षया  ॥  २।२०।५४
 ॥   

अथेति । अथापि अकालमरणाभावेपि । किञ्जीवितं कुत्सितजीवितम् वृथा सुदुर्बला,
अधीरेति यावत् । अनुकाङ्क्षया वात्सल्येन  ॥  २।२०।५४  ॥   

  

भृशमसुखममर्षिता तदा बहु विललाप समीक्ष्य राघवम् ।  

व्यसनमुपनिशाम्य सा महत् सुतमिव बद्धमवेक्ष्य किन्नरी  ॥  २।२०।५५  ॥   

भृशमिति । असुखं दुःखम् । अमर्षिता सोढुमशक्ता । व्यसनं रामविश्लेषभवं
व्यसनम् । उपनिशाम्य आलोच्य  ॥  २।२०।५५  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे विंशः
सर्गः  ॥  २०  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने विंशः सर्गः  ॥  २०  ॥   


