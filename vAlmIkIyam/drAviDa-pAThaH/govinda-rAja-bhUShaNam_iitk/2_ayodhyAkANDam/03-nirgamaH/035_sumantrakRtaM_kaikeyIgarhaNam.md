+++
title = "०३५ सुमन्त्रकृतं कैकेयीगर्हणम्"
title_english = "035 Sumantra Rails at Kaikeyi"

+++


ततो निर्द्धूय सहसा शिरो निश्वस्य चासकृत् ।  

पाणिं पाणौ विनिष्पिष्य दन्तान् कटकटाप्य च  ॥  २।३५।१  ॥   

सुमन्त्रस्य कैकेयीविषयकोपानुभावं दर्शयति--तत इत्यादि । कटकटाप्य
कटकटाशब्दयुक्तान् कृत्वा । कटकटाश्ाब्दात् "तत्करोति" इति ण्यन्ताल्ल्यप्
 ॥  २।३५।१  ॥   

  

लोचने कोपसंरक्ते वर्णं पूर्वोचितं जहत् ।  

कोपाभिभूतः सहसा सन्तापमशुभं गतः  ॥  २।३५।२  ॥   

मनः समीक्षमाणश्च सूतो दशरथस्य सः ।  

कम्पयन्निव कैकेय्या हृदयं वाक्छरैः शितैः  ॥  २।३५।३  ॥   

वाक्यवज्रैरनुपमैर्निर्भिन्दन्निव चाशुगैः ।  

कैकेय्याः सर्वमर्माणि सुमन्त्रः प्रत्यभाषत  ॥  २।३५।४  ॥   

कोपसंरक्ते कृत्वेति शेषः । वर्णं देहकान्तिम् । पूर्वोचितं
पूर्वाभ्यस्तम्, स्वाभाविकमित्यर्थः । जहत् त्यजन्, कोपरक्ताङ्ग इत्यर्थः ।
अशुभं तीव्रमित्यर्थः । मनः समीक्षमाणः कैकेयीविषयस्नेहरहितं
जानन्नित्यर्थः । सूतः सारथिः । आशुगैरिव बाणैरिव स्थितैः । वाक्यवज्रैः
वाक्सारैः । मर्माणि मर्मतुल्यान् दोषान् । निर्भिन्दन् प्रकाशयन्  ॥ 
२।३५।२४  ॥   

  

यस्यास्तव पतिस्त्यक्तो राजा दशरथः स्वयम् ।  

भर्त्ता सर्वस्य जगतः स्थावरस्य चरस्य च ।  

न ह्यकार्यतमं किञ्चित्तव देवीह विद्यते  ॥  २।३५।५  ॥   

यस्या इत्यादि । यस्यास्तव । यया त्वयेत्यर्थः । तवेत्यत्र तस्या
इत्युपस्कार्यम्  ॥  २।३५।५  ॥   

  

पतिघ्नीं त्वामहं मन्ये कुलघ्नीमपि चान्ततः  ॥  २।३५।६  ॥   

पतिघ्नीमीति । अन्ततः पर्यवसानगत्या पतिहननद्वारा सर्वेषां विनाशनादिति
भावः  ॥  २।३५।६  ॥   

  

यन्महेन्द्रमिवाजय्यं दुष्प्रकम्प्यमिवाचलम् ।  

महोदधिमिवाक्षोभ्यं सन्तापयसि कर्मभिः  ॥  २।३५।७  ॥   

तत्रैव युक्त्यन्तरमाह--यदिति  ॥  २।३५।७  ॥   

  

मावमंस्था दशरथं भर्त्तारं वरदं पतिम् ।  

भर्तुरिच्छा हि नारीणां पुत्रकोट्यां विशिष्यते  ॥  २।३५।८  ॥   

मावमंस्था इत्यादि । भर्तुरिच्छा हि भर्त्तुरिच्छानुसरणमेव । पुत्रकोट्या
इति पञ्चमी । पुत्रानुसरणं त्यक्त्वापि भर्तुरिच्छानुसर्तव्येति भावः  ॥ 
२।३५।८  ॥   

  

यथावयो हि राज्यानि प्राप्नुवन्ति नृपक्षये ।  

इक्ष्वाकुकुलनाथे ऽस्मिंस्तल्लोपयितुमिच्छसि  ॥  २।३५।९  ॥   

यथेति । यथावयः वयःक्रममनतिक्रम्य, ज्येष्ठानुक्रमेणेत्यर्थः ।
प्राप्नुवन्ति, पुत्रा इति शेषः । इक्ष्वाकुकुलनाथे, वर्तमान इति शेषः ।
तत् पूर्वोक्तराजधर्मद्वयम्  ॥  २।३५।९  ॥   

  

राजा भवतु ते पुत्रो भरतः शास्तु मेदिनीम् ।  

वयं तत्र गमिष्यामो यत्र रामो गमिष्यति  ॥  २।३५।१०  ॥   

राजेति । शास्तु शास्तु च  ॥  २।३५।१०  ॥   

  

न हि ते विषये कश्चिद्ब्राह्मणे वस्तुमर्हति ।  

तादृशं त्वममर्यादमद्य कर्म चिकीर्षसि  ॥  २।३५।११  ॥   

नेति । विषये देशे "नीवृज्जनपदो देशविषयौ" इत्यमरः । ब्राह्मण इति
सत्पुरुषमात्रोपलक्षणम् । तत्र हेतुमाह तादृशमिति । तादृशं
ब्राह्मणनिर्गमनार्हम् । अमर्यादं ज्येष्ठाभिषेकादिमर्यादाशून्यम्  ॥ 
२।३५।११  ॥   

  

आश्चर्यमिव पश्यामि यस्यास्ते वृत्तमीदृशम् ।  

आचरन्त्या न विवृता सद्यो भवति मेदिनी  ॥  २।३५।१२  ॥   

आश्चर्यमिति । ईदृशम् अमर्यादम् । वृत्तम् आचारम् आचरन्त्या यस्यास्ते
मेदिनी न विवृता न विदीर्णा । तस्यास्ते इदमविदारणम् आश्चर्यमिव पश्यामि  ॥ 
२।३५।१२  ॥   

  

महाब्रह्मर्षिजुष्टा वा ज्वलन्तो भीमदर्शनाः ।  

धिग्वाग्दण्डा न हिंसन्ति रामप्रव्राजने स्थिताम्  ॥  २।३५।१३  ॥   

महाब्रह्मर्षीति । महाब्रह्मर्षिभिः वसिष्ठादिभिः । जुष्टाः प्रयुक्ताः ।
ज्वलन्तः तीव्राः । धिग्वाग्दण्डाः धिगित्येवंरूपाः वाग्दण्डाः ।
रामप्रव्राजने स्थितां स्थिरबुद्धिं त्वां न हिंसन्ति । वाशब्द एवकारार्थः
। "वा स्याद्विकल्पोपमयोरेवार्थे च समुच्चये" इति विश्वः  ॥  २।३५।१३  ॥   

  

आम्रं छित्त्वा कुठारेण निम्बं परिचरेत्तु यः ।  

यश्चैनं पयसा सिञ्चेन्नैवास्य मधुरो भवेत्  ॥  २।३५।१४  ॥   

अथ कैकेयीदशरथावन्यापदेशेन निन्दति--आम्रमिति । आम्रं मधुरफलदं कुठारेण
सद्यः बुद्धिपूर्वकं छित्त्वा निम्बं कटुफलकं यः परिचरेत् आलवालादिकरणेन
संरक्षेत् । यश्चेत्यपि स एवोच्यते । एनं निम्बम् । पयसा क्षीरेण सिञ्चेत्
। अस्य आम्रं छित्त्वा निम्बं पयसा सिञ्चतः, स इति शेषः । स निम्बः मधुरः
मधुरफलदः नैव भवेत् । अनेन सुगुणं रामं वरव्याजेन विवास्य
कैकेयीचित्तानुसरणं न युक्तमित्युक्तम् । तेन च सर्वथा कैकेयी
कटुरेवेत्युक्तम्  ॥  २।३५।१४  ॥   

  

अभिजातं हि ते मन्ये यथा मातुस्तथैव च ।  

न हि निम्बात् स्रवेत् क्षौद्रं लोके निगदितं वचः  ॥  २।३५।१५  ॥   

अभिजातमिति । अभिजातम् अभिजननम्, स्वभाव इति यावत् । ते मातुर्यादृशी
तादृशी तवापि प्रकृतिरित्यर्थः । कारणानुसारिकार्यसम्भवे लौकिकवाक्यं
निदर्शयति नहीति । क्षौद्रं मधु । स्रवेदित्यत्र इतिकरणं बोध्यम्  ॥ 
२।३५।१५  ॥   

  

तव मातुरसद्ग्राहं विद्मः पूर्वं यथा श्रुतम्  ॥  २।३५।१६  ॥   

कैकेय्याः पतिघ्नीत्वस्वभावो मातृसम्बन्धप्रयुक्त इति प्रस्तावं कृत्वा
तन्मातुर्वृत्तान्तं वक्तुमुपक्रमते--तव मातुरित्यादिना । असद्ग्राहम्
असदर्थाभिनिवेशम् । पूर्वं यथा येनप्रकारेण श्रुतं तथा विद्मः  ॥  २।३५।१६
 ॥   

  

पितुस्ते वरदः कश्चिद्ददौ वरमनुत्तमम् ।  

सर्वभूतरुतं तस्मात् सञ्जज्ञे वसुधाधिपः ।  

तेन तिर्यग्गतानां च भूतानां विदितं वचः  ॥  २।३५।१७  ॥   

पितुरिति । कश्चिद्योगी गन्धर्व इति श्रुतम् । तस्माद्वरदानात् रुतं शब्दं
"तिरश्चां वाशितं रुतम्" इत्यमरः । सञ्जज्ञे सम्यक् ज्ञातवान् । तेन
सर्वभूतरुतज्ञेन राज्ञा । तिर्यग्गतानां तिर्यग्गमनानाम्  ॥  २।३५।१७  ॥   

  

ततो जृम्भस्य शयने विरुताद्भूरिवर्चसः ।  

पितुस्ते विदितो भावः स तत्र बहुधा ऽहसत्  ॥  २।३५।१८  ॥   

तत इति । जृम्भस्य पिपीलिकाविशेषस्य । शयने शयनसमीपे, पर्यङ्काधःप्रदेश
इत्यर्थः । भूरिवर्चस इति पितुर्विश्ोषणम् । वरलाभेन अधिकतेजस इत्यर्थः ।
जृम्भविशेषणं वा तदा सुवर्णवर्चस इत्यर्थः । "सुवर्णेपि भूरि--" इत्यमरः ।
सः पिता तत्र रुते विषये बहुधा द्विस्त्रिः अहसत्  ॥  २।३५।१८  ॥   

  

तत्र ते जननी क्रुद्धा मृत्युपाशमभीप्सती ।  

हासं ते नृपतं सौम्य जिज्ञासामीति चाब्रवीत्  ॥  २।३५।१९  ॥   

नृपश्चोवाच तां देवीं शंसामि ते यदि ।  

ततो मे मरणं सद्यो भविष्यति न संशयः  ॥  २।३५।२०  ॥   

तत्रेति । तत्र हासविषये । क्रुद्धा मां परिहसतीति क्रुद्धा । हे नृप ते
हासं हासनिमित्तम् । जिज्ञासामि ज्ञातुमिच्छामि  ॥  २।३५।१९२०  ॥   

  

माता ते पितरं देवि ततः केकयमब्रवीत् ।  

शंस मे जीव वा मा वा न मामपहसिष्यसि  ॥  २।३५।२१  ॥   

मातेति । जीव वा मावेत्यनेन कैकेयीमातुः पतिघ्नीत्वमुक्तम्  ॥  २।३५।२१  ॥   

  

प्रियया च तथोक्तः सन् केकयः पृथिवीपतिः ।  

तस्मै तं वरदायार्थं कथयामास तत्त्वतः  ॥  २।३५।२२  ॥   

प्रिययेति । वरदाय तत्त्वतः कथयामास । अत्यन्तसङ्कटेपि विमृश्यकारी सन्
वरदाय कथयामासेत्यर्थः  ॥  २।३५।२२  ॥   

  

ततः स वरदः साधू राजानं प्रत्यभाषत ।  

म्रियतां ध्वंसतां वेयं मा कृथास्त्वं महीपते  ॥  २।३५।२३  ॥   

स तच्छ्रुत्वा वचस्तस्य प्रसन्नमनसो नृपः ।  

मातरं ते निरस्याशु विजहार कुबेरवत्  ॥  २।३५।२४  ॥   

तत इति । ध्वंसतां स्वाधिकारात् प्रच्युता स्यात्  ॥  २।३५।२३२४  ॥   

  

तथा त्वमपि राजानं दुर्ज्जनाचरिते पथि ।  

असद्ग्राहमिमं मोहात् कुरुषे पापदर्शिनि  ॥  २।३५।२५  ॥   

उक्तमर्थं प्रकृते निगमयति--तथेति । दुर्जनाचरिते पथि । स्थितेति शेषः ।
असद्ग्राहम् असदर्थाभिनिवेशम्  ॥  २।३५।२५  ॥   

  

सत्यश्चाद्य प्रवादो ऽयं लौकिकः प्रतिभाति मा ।  

पितृ़न् समनुजायन्ते नरा मातरमङ्गनाः  ॥  २।३५।२६  ॥   

सत्य इति । सत्य इति मा मां प्रतिभातीत्यन्वयः । "अभितः परितः--" इत्यादिना
प्रतियोगे द्वितीया । पितृ़न् समनुजायन्ते । अत्र इति करणं द्रष्टव्यम् ।
पितृसमानलक्षणा जायन्त इत्यर्थः । अङ्गनाः पुत्र्यः  ॥  २।३५।२६  ॥   

  

नैवं भव गृहाणेदं यदाह वसुधाधिपः ।  

भर्त्तुरिच्छामुपास्वेह जनस्यास्य गतिर्भव  ॥  २।३५।२७  ॥   

नेति । नैवं भवेति पाठः । नेया भवेति पाठे--नेया नेतुं योग्या । विधेया
भवेत्यर्थः । वसुधाधिपः यदाह "श्व एव पुष्यो भविता श्वो ऽभिषिच्येत मे
सुतः" इति यद्वचनमाह इदं गृहाण । अस्य जनस्य पौरजानपदस्य । गतिः शरणमिति
सान्त्वोक्तिः  ॥  २।३५।२७  ॥   

  

मा त्वं प्रोत्साहिता पापैर्देवराजसमप्रभम् ।  

भर्त्तारं लोकभर्त्तारमसद्धर्ममुपादधाः  ॥  २।३५।२८  ॥   

मेति । असद्धर्मं कनिष्ठाभिषेकपूर्वकज्येष्ठविवासनरूपम् । मोपादधाः मा
ग्राहय  ॥  २।३५।२८  ॥   

  

न हि मिथ्या प्रतिज्ञातं करिष्यति तवानघः ।  

श्रीमान् दशरथो राजा देवि राजीवलोचनः  ॥  २।३५।२९  ॥   

एवं क्रियमाणे मम वरस्य का गतिरित्याशङ्क्य प्रकारान्तरेण
गतिर्भविष्यतीत्याह--नहीति । प्रतिज्ञातं प्रतिश्रुतम् । वरद्वयं तन्मिथ्या
न करिष्यति, राज्यादप्यधिकमूल्यरत्नभूषणसम्मानादिभिस्सफलं करिष्यतीत्यर्थः
 ॥  २।३५।२९  ॥   

  

ज्येष्ठो वदान्यः कर्मण्यः स्वधर्मपरिरक्षिता ।  

रक्षिता जीवलोकस्य बली रामो ऽभिषिच्यताम्  ॥  २।३५।३०  ॥   

रामस्य राज्याभिषेकार्हता साधनगुणानाह--ज्येष्ठ इति । कर्मण्यः कर्मणि
साधुः । सदाचारपर इत्यर्थः । वदान्यः उदारः । स्वधर्मपरिरक्षिता स्वधर्मस्य
दुष्टनिग्रहपूर्वकशिष्टपरिपालनरूपक्षत्त्रियधर्मस्य परिरक्षिता । बली
रामोभिषिच्यताम्, त्वयेति शेषः । अभिषेकानुमतिः क्रियतामित्यर्थः  ॥ 
२।३५।३०  ॥   

  

परिवादो हि ते देवि महान् लोके चरिष्यति ।  

यदि रामो वनं याति विहाय पितरं नृपम्  ॥  २।३५।३१  ॥   

परिवाद इति । परिवादः अपवादः, दोषवाद इत्यर्थः  ॥  २।३५।३१  ॥   

  

स राज्यं राघवः पातु भव त्वं विगतज्वरा ।  

न हि ते राघवादन्यः क्षमः पुरवरे वसेत्  ॥  २।३५।३२  ॥   

स इति । ते पुरवरे । हि यस्मात्कारणात् । क्षमो राघवादन्यो न वसेत्, अतः स
राघवः राज्यं पात्विति सम्बन्धः । यद्वा राघवादन्यः पुरवरे राजतया वसन्
भरतः ते न क्षमः न युक्तः, कनिष्ठस्त्वया राज्ये स्थापयितुं न युक्त
इत्यर्थः । हिते हितकरणे । न क्षम इति वा  ॥  २।३५।३२  ॥   

  

रामे हि यौवराज्यस्थे राजा दशरथो वनम् ।  

प्रवेक्ष्यति महेष्वासः पूर्ववृत्तमनुस्मरन्  ॥  २।३५।३३  ॥   

इति सान्त्वैश्च तीक्ष्णैश्च कैकेयीं राजसंसदि ।  

सुमन्त्रः क्षोभयामास भूय एव कृताञ्जलिः  ॥  २।३५।३४  ॥   

राम इति । पूर्ववृत्तम् इक्ष्वाकुकुलक्रमागतवृत्तम्  ॥  २।३५।३३३४  ॥   

  

नैव सा क्षुम्यते देवी न च स्म परिदूयते ।  

न चास्या मुखवर्णस्य विक्रिया लक्ष्यते तदा  ॥  २।३५।३५  ॥   

नेति । मुखवर्णस्य उग्रमुखवर्णस्य  ॥  २।३५।३५  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
पञ्चत्रिंशः सर्गः  ॥  ३५  ॥   

इति श्रीगोविन्दराज० श्रीरामायणभूषणे पीताम्बराख्याने
अयोध्याकाण्डव्याख्याने पञ्चत्रिंशः सर्गः  ॥  ३५  ॥   


