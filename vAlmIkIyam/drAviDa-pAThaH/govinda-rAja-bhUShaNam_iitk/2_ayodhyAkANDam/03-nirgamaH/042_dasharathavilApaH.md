+++
title = "०४२ दशरथविलापः"
title_english = "042 Dasaratha feels dejected"

+++


यावत्तु निर्यतस्तस्य रजोरूपमदृश्यत ।  

नैवेक्ष्वाकुवरस्तावत्सञ्जहारात्मचक्षुषी  ॥  २।४२।१  ॥   

यावत्त्वित्यादि । निर्यतः निर्गच्छतः । तस्य रामस्य सम्बन्धि रजोरूपं
रजस्स्वरूपं यावददृश्यत तावन्न सञ्जहार न निवर्तितवान्  ॥  २।४२।१  ॥   

  

यावद्राजा प्रियं पुत्रं पश्यत्यत्यन्तधार्मिकम् ।  

तावद्व्यवर्द्धतेवास्य धरण्यां पुत्रदर्शने  ॥  २।४२।२  ॥   

यावद्राजेति । पश्यति रजोद्वारेणेति शेषः । पुत्रदर्शने
पुत्रदर्शननिमित्तम् । धरण्यां रजो व्यवर्द्धत मन्निमित्तकेन पुत्रदर्शनेन
राजा कञ्चित्कालमाप्यायितो भवेदिति मत्वेव रजो व्यवर्द्धतेत्यर्थः । अथवा
अस्य देहो व्यवर्द्धत पुत्रदर्शनायोत्थाय स्थित इत्यर्थः  ॥  २।४२।२  ॥   

  

न पश्यति रजोप्यस्य यदा रामस्य भूमिपः ।  

तदार्तश्च विषण्णश्च पपात धरणीतले  ॥  २।४२।३  ॥   

न पश्यतीति । आर्तः पीडितशरीरः । विषण्णः दुःखितः  ॥  २।४२।३  ॥   

  

तस्य दक्षिणमन्वागात् कौसल्या बाहुमङ्गना ।  

वामं चास्यान्वगात् पार्श्वं कैकेयी भरतप्रिया  ॥  २।४२।४  ॥   

तस्येति । बाहुमन्वागात् उद्धरणार्थमिति भावः । भरतप्रिया प्रियभरता ।
पार्श्वमित्यनेन कौसल्यावत् बाहुं नालम्बितवतीति गम्यते  ॥  २।४२।४  ॥   

  

तां नयेन च सम्पन्नो धर्मेण विनयेन च ।  

उवाच राजा कैकेयीं समीक्ष्य व्यथितेन्द्रियः  ॥  २।४२।५  ॥   

तामिति । नयेन नीत्या । विनयेन सदाचारेण  ॥  २।४२।५  ॥   

  

कैकेयि मा ममाङ्गानि स्प्राक्षीस्त्वं दुष्टचारिणी ।  

न हि त्वां द्रष्टुमिच्छामि न भार्या न च बान्धवी  ॥  २।४२।६  ॥   

कैकेयीति । न भार्या न च बान्धवी, त्वमिति शेषः । न च बान्धवी
पत्नीत्वसम्बन्धोपि नास्तीत्यर्थः । अण्णन्तत्वात् ङीप्  ॥  २।४२।६  ॥   

  

ये च त्वामनुजीवन्ति नाहं तेषां न ते मम ।  

केवलार्थपरां हि त्वां त्यक्तधर्मां त्यजाम्यहम्  ॥  २।४२।७  ॥   

न केवलं त्वयि सम्बन्धाभावः, त्वत्सम्बन्धिष्वपि मम सम्बन्धो
नास्तीत्याह--ये चेति । नाहं तेषामिति, प्रभुरिति शेषः । न ते मम शेषभूता
इत्यर्थः  ॥  २।४२।७  ॥   

  

अगृह्णां यच्च ते पाणिमग्निं पर्यणयं च यत् ।  

अनुजानामि तत्सर्वमस्मिंल्लोके परत्र च  ॥  २।४२।८  ॥   

अग्निसाक्षिकमूढा कथं न भार्या स्यामित्यमाह--अगृह्णामिति । पर्यणयं
प्रदक्षिणमनयम् । अनुजानामि परित्यजामीत्यर्थः । इह लोके परत्र च
ऐहिकमामुष्मिकं च सर्वं त्वत्सम्बन्धेनागतं त्यजेयमित्यर्थः  ॥  २।४२।८  ॥   

  

भरतश्चेत् प्रतीतः स्याद्राज्यं प्राप्येदमव्ययम् ।  

यन्मे स दद्यात्प्रीत्यर्थं मां मा तद्दत्तमागमत्  ॥  २।४२।९  ॥   

भरत इति । प्रतीतः प्रमुदित इत्यर्थः । पित्रर्थं यदुदकादिकं दद्यात्
तद्दत्तं मां मागमत्, नोपतिष्ठेदित्यर्थः  ॥  २।४२।९  ॥   

  

अथ रेणुसमुध्वस्तं तमुत्थाप्य नराधिपम् ।  

न्यवर्त्तत तदा देवी कौसल्या शोककर्शिता  ॥  २।४२।१०  ॥   

अथेति । न्यवर्त्तत तेन सहेति शेषः  ॥  २।४२।१०  ॥   

  

हत्वेव ब्राह्मणं कामात् स्पृष्ट्वाग्निमिव पाणिना ।  

अन्वतप्यत धर्मात्मा पुत्रं सञ्चिन्त्य तापसम्  ॥  २।४२।११  ॥   

हत्वेति । तापसं तापसवेषधारिणम्  ॥  २।४२।११  ॥   

  

निवृत्त्यैव निवृत्त्यैव सीदतो रथवर्त्मसु ।  

राज्ञो नातिबभौ रूपं ग्रस्तस्यांशुमतो यथा  ॥  २।४२।१२  ॥   

विललाप च दुःखार्त्तः प्रियं पुत्रमनुस्मरन् ।  

नगरान्तमनुप्राप्तं बुद्ध्वा पुत्रमथाब्रवीत्  ॥  २।४२।१३  ॥   

वाहनानां च मुख्यानां वहतां त ममात्मजम् ।  

पदानि पथि दृश्यन्ते स महात्मा न दृश्यते  ॥  २।४२।१४  ॥   

निवृत्त्येति । ग्रस्तस्य राहुग्रस्तस्य  ॥  २।४२।१२१४  ॥   

  

यः सुखेषूपधानेषु शेते चन्दनरूषितः ।  

वीज्यमानो महार्हाभिः स्त्रीभिर्मम सुतोत्तमः  ॥  २।४२।१५  ॥   

स नूनं क्वचिदेवाद्य वृक्षमूलमुपाश्रितः ।  

काष्ठं वा यदि वाश्मानमुपधाय शयिष्यते  ॥  २।४२।१६  ॥   

य इति । वीज्यमानः चामरव्यजनादिभिरिति शेषः । स्त्रीभिः परिचारिकाभिः  ॥ 
२।४२।१५१६  ॥   

  

उत्थास्यति च मेदिन्याः कृपणः पांसुकुण्ठितः ।  

विनिश्वसन् प्रस्रवणात् करेणूनामिवर्षभः  ॥  २।४२।१७  ॥   

उत्थास्यतीति । प्रस्रवणात् निर्झरात्, तत्समीपादित्यर्थः । "उत्सः
प्रस्रवणं पारिप्रवाहो निर्झरो झरः" इत्यमरः  ॥  २।४२।१७  ॥   

  

द्रक्ष्यन्ति नूनं पुरुषा दीर्घबाहुं वनेचराः ।  

राममुत्थाय गच्छन्तं लोकनाथमनाथवत्  ॥  २।४२।१८  ॥   

द्रक्ष्यन्तीति । अनाथवत् गच्छन्तमित्यन्वयः  ॥  २।४२।१८  ॥   

  

सा नूनं जनकस्येष्टा सुता सुखसदोचिता ।  

कण्टकाक्रमणाक्रान्ता वनमद्य गमिष्यति  ॥  २।४२।१९  ॥   

सेति । सुखसदोचिता सुखस्य सदोचिता । कण्टकेष्वाक्रमणं पद विक्षेपः  ॥ 
२।४२।१९  ॥   

  

अनभिज्ञा वनानां सा नूनं भयमुपैष्यति ।  

श्वापदानर्दितं श्रुत्वा गम्भीरं रोमहर्षणम्  ॥  २।४२।२०  ॥   

सकामा भव कैकेयि विधवा राज्यमावस ।  

न हि तं पुरुषव्याघ्रं विना जीवितुमुत्सहे  ॥  २।४२।२१  ॥   

अनभिज्ञेति । श्वापदानर्दितं श्वापदाः व्याघ्रादिहिंस्रपशवः तेषाम्
आनर्दितं शब्दम्  ॥  २।४२।२०२१  ॥   

  

इत्येवं विलपन् राजा जनौघेनाभिसंवृतः ।  

अपस्नात इवारिष्टं प्रविवेश पुरोत्तमम्  ॥  २।४२।२२  ॥   

इतीति । अपस्नातः मृतस्नातः । "अपस्नातो मृतस्नातः" इत्यमरः । अरिष्टमशुभम्
"अरिष्टे तु शुभाशुभे" इत्यमरः । ननु राममनुगम्य पुनः पुरप्रवेशसमये
अपस्नातोरिष्टमिति कथमश्लीलमुक्तम् ? सत्यम् दशरथो हि तदानीं नूनं
भयमुपैष्यतीत्यादिना सीताविपत्तिं शङ्कमानस्तद्द्वारा रामविपत्तिं तन्मुखेन
स्वस्यापि विनाशं शङ्कितवान् अत एव सीताद्वारा रामविपत्तिशङ्कया सकामा भव
कैकेयीत्युक्तवान्, स्वविनाशाभिप्रायेण विधवा राज्यमावसेत्युपदर्शितवांश्च
। तेनापस्नातइवेत्युक्तिः राजबुद्ध्यनुसारादुचितैव  ॥  २।४२।२२  ॥   

  

शून्यचत्वरवेश्मान्तां संवृतापणदेवताम् ।  

क्लान्तदुर्बलदुःखार्त्तां नात्याकीर्णमहापथाम्  ॥  २।४२।२३  ॥   

तामवेक्ष्य पुरीं सर्वां राममेवानुचिन्तयन् ।  

विलपन् प्राविशद्राजा गृहं सूर्य इवाम्बुदम्  ॥  २।४२।२४  ॥   

शून्येत्यादि । शून्यचत्वरवेश्मान्तां निर्जनचतुष्पथगृहद्वाराम् ।
संवृतापणदेवतां पिहितापणदेवतागृहद्वाराम् । क्लान्तदुर्बलदुःखार्तां
चिन्तातिरेकेण क्लान्ता रामविरहेण निस्सत्त्वाः दुःखार्ताश्च जनाः यस्यां
तथा । अनेन सञ्चारक्षमाः सर्वे राममनुगता इति द्योत्यते ।
नात्याकीर्णमहापथां क्वचित्क्वचित् दृश्यमानजनयुक्तमहापथामित्यर्थः ।
अवान्तरमार्गास्तु केवलं निर्जना इति भावः  ॥  २।४२।२३२४  ॥   

  

महाह्रदमिवाक्षोभ्यं सुपर्णेन हृतोरगम् ।  

रामेण रहितं वेश्म वैदेह्या लक्ष्मणेन च  ॥  २।४२।२५  ॥   

कीदृशं प्राविशदित्यपेक्षयामाह--महाह्रदमिति । अक्षोभ्यं सोरगतया ।
प्राविशदित्यनुषङ्गः  ॥  २।४२।२५  ॥   

  

अथ गद्गदशब्दस्तु विलपन् मनुजाधिपः ।  

उवाच मृदु मन्दार्थं वचनं दीनमस्वरम्  ॥  २।४२।२६  ॥   

अथेति । गद्गदः शब्दो यस्य स तथोक्तः । मृदु उपांशु । मन्दार्थमल्पार्थम्,
शब्दप्रपञ्चवदित्यर्थः । अस्वरं कण्ठस्वररहितम्  ॥  २।४२।२६  ॥   

  

कौसल्याया गृहं शीघ्रं राममातुर्नयन्तु माम् ।  

न ह्यन्यत्र ममाश्वासो हृदयस्य भविष्यति  ॥  २।४२।२७  ॥   

कौसल्याया इति । नयन्तु, द्वारदर्शिन इति शेषः । अन्यत्र
तद्व्यतिरिक्तस्त्रीगृहे  ॥  २।४२।२७  ॥   

  

इति ब्रुवन्तं राजानमनयन् द्वारदर्शिनः ।  

कौसल्याया गृहं तत्र न्यवेश्यत विनीतवत्  ॥  २।४२।२८  ॥   

इतीति । द्वारदर्शिनः मार्गप्रदर्शकाः द्वारपालकाः । न्यवेश्यत निवेशितः
विनीवत् विनीतार्हम्  ॥  २।४२।२८  ॥   

  

ततस्तस्य प्रविष्टस्य कौसल्याया निवेशनम् ।  

अधिरुह्यापि शयनं बभूव लुलितं मनः  ॥  २।४२।२९  ॥   

तत इति । लुलितं कलुषितमिति यावत्  ॥  २।४२।२९  ॥   

  

पुत्रद्वयविहीनं च स्नुषयापि विवर्जितम् ।  

अपश्यद्भवनं राजा नष्टचन्द्रमिवाम्बरम्  ॥  २।४२।३०  ॥   

तच्च दृष्ट्वा महाराजो भुजमुद्यम्य वीर्यवान् ।  

उच्चैः स्वरेण चुक्रोश हा राघव जहासि माम्  ॥  २।४२।३१  ॥   

पुत्रेति । नष्टचन्द्रमुपलक्षणमेतत्, चन्द्रनक्षत्रताराहीनमित्यर्थः  ॥ 
२।४२।३०३१  ॥   

  

सुखिता बत तं कालं जीविष्यन्ति नरोत्तमाः ।  

परिष्वजन्तो ये रामं द्रक्ष्यन्ति पुनरागतम्  ॥  २।४२।३२  ॥   

सुखिता इति । तं कालं तस्मिन् काले तावत्कालमिति वा  ॥  २।४२।३२  ॥   

  

अथ रात्र्यां प्रपन्नायां कालरात्र्यामिवात्मनः ।  

अर्द्धरात्रे दशरथः कौसल्यामिदमब्रवीत्  ॥  २।४२।३३  ॥   

अथेति । कालरात्र्यां संहाररात्र्याम् । प्रपन्नायां प्राप्तायाम्  ॥ 
२।४२।३३  ॥   

  

रामं मे ऽनुगता दृष्टिरद्यापि न निवर्त्तते ।  

न त्वा पश्यामि कौसल्ये साधु मा पाणिना स्पृश  ॥  २।४२।३४  ॥   

राममिति । राममनुगता दृष्टिः, समुद्रगृहीतं पुनः किं निवर्त्तते ? मे
दृष्टिः षष्टिवर्षसहस्रं कृतोपवासादिकं निवर्तते अद्यापि न निवर्त्तते
तद्दर्शनाभावेपि तन्मातृत्वद्दर्शनं कर्तुमुचिते कालेपि न निवर्तते । न
त्वा पश्यामि कौसल्ये रामदर्शनं विना कैकेयीमुखदर्शनपापनिवृत्तये त्वन्मुखं
द्रष्टुमुत्सुको ऽस्मि तदपि न लब्धम् । साधु मा पाणिना स्पृश
नित्यानुमेयानीन्द्रियाणि कार्यकल्प्यानि । रूपग्रहणाभावात्
चक्षुरिन्द्रियं गतमित्यवगतम् । त्वगिन्द्रियमस्ति नवेति सम्प्रति जानीहि,
साधु कैकेय्या कृतसङ्केतो रामं निर्यापितवान् अद्य किं किंचिदभिनयं करोतीति
न मन्येथाः अयमज्ञानादेवं कृतवानिति समनस्कतया स्पृश । यद्वा मां पाणिना
स्पृश, राममातृत्वात् तव पाणिस्पर्शनं रामस्पर्शनमिति भावः  ॥  २।४२।३४  ॥   

  

तं राममेवानुविचिन्तयन्तं समीक्ष्य देवी शयने नरेन्द्रम् ।  

उपोपविश्याधिकमार्तरूपा विनिश्वसन्ती विललाप कृच्छ्रम्  ॥  २।४२।३५  ॥   

तमिति । उपोपविश्य शयनसमीपे उपविश्येत्यर्थः  ॥  २।४२।३५  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
द्विचत्वारिंशः सर्गः  ॥  ४२  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने द्विचत्वारिंशः सर्गः  ॥  ४२  ॥   


