+++
title = "०३७ रामादिभिः चीरपरिधानम्"
title_english = "037 Kaikeyi offers tree bark to Seetha to wear"

+++


महामात्रवचः श्रुत्वा रामो दशरथं तदा ।  

अभ्यभाषत वाक्यं तु विनयज्ञो विनीतवत्  ॥  २।३७।१  ॥   

महामात्रेत्यादि । महामात्रवचः सिद्धार्थवचः । विनीतवत् विनीत इव ।
अभ्यभाषत सविनयमाहेत्यर्थः  ॥  २।३७।१  ॥   

  

त्यक्तभोगस्य मे राजन् वने वन्येन जीवतः ।  

किं कार्यमनुयात्रेण त्यक्तसङ्गस्य सर्वतः  ॥  २।३७।२  ॥   

त्यक्तभोगस्येति । अनुयात्रेण अनुगतबलेन । भोगत्यागेपि सङ्गो वर्त्तते
लौकिकानां, सोपि नास्तीत्याह त्यक्तसङ्गस्य सर्वत इति  ॥  २।३७।२  ॥   

  

यो हि दत्त्वा गजश्रेष्ठं कक्ष्यायां कुरुते मनः ।  

रज्जुस्नेहेन किं तस्य त्यजतः कुञ्जरोत्तमम्  ॥  २।३७।३  ॥   

य इति । कक्ष्यायाम् इभबन्धनरज्जौ "कक्ष्या प्रकोष्ठे हर्म्यादौ काञ्च्यां
मध्येभबन्धने" इत्यमरः  ॥  २।३७।३  ॥   

  

तथा मम सतां श्रेष्ठ किं ध्वजिन्या जगत्पते ।  

सर्वाण्येवानुजानामि चीराण्येवानयन्तु मे  ॥  २।३७।४  ॥   

तथेति । ध्वजिन्या सेनया । सर्वाणि त्वया मह्यं दातुमुद्युक्तानि ।
अनुजानामि प्रददामि । भरतायेति शेषः । सर्वाणि कार्याणि सम्यक्जानामीति
वार्थः । चीराणि वल्कलवस्त्राणि । आनयन्तु परिचारका इति शेषः  ॥  २।३७।४
 ॥   

  

खनित्रपिटके चोभे समानयत गच्छत ।  

चतुर्दश वने वासं वर्षाणि वसतो मम  ॥  २।३७।५  ॥   

अथ चीराणि कैकेयी स्वयमाहृत्य राघवम् ।  

उवाच परिधत्स्वेति जनौघे निरपत्रपा  ॥  २।३७।६  ॥   

खनित्रपिटकेति । खनित्रपिटके खनित्रम् अवदारणम्, पिटकम् अल्पार्थे
कन्प्रत्ययः । फलमूलाद्याहरणयोग्याल्पकण्डोलः । "कण्ठोलपिटौ" इत्यमरः ।
वासं वसतः वासं कुर्वत इत्यर्थः  ॥  २।३७।५६  ॥   

  

स चीरे पुरुषव्याघ्रः कैकेय्याः प्रतिगृह्य ते ।  

सूक्ष्मवस्त्रमवक्षिप्य मुनिवस्त्राण्यवस्तह  ॥  २।३७।७  ॥   

लक्ष्मणश्चापि तत्रैव विहाय वसने शुभे ।  

तापसाच्छादने चैव जग्राह पितुरग्रतः  ॥  २।३७।८  ॥   

स इति । स रामः कैकेय्यास्सकाशात् मुनिवस्त्राणि परिगृह्य तेषु द्वे चीरे
उत्तरीयान्तरीयरूपे । सूक्ष्मवस्त्रमवक्षिप्य अवस्तह, आदीधरदित्यर्थः  ॥ 
२।३७।७८  ॥   

  

अथात्मपरिधानार्थं सीता कौशेयवासिनी ।  

समीक्ष्य चीरं सन्त्रस्ता पृषती वागुरामिव  ॥  २।३७।९  ॥   

अथेति । सन्त्रस्ता, अभवदिति शेषः । पृषती मृगी । वागुरां मृगबन्धनीम्
"वागुरा मृगबन्धनी" इत्यमरः  ॥  २।३७।९  ॥   

  

सा व्यपत्रपमाणेव प्रगृह्य च सुदुर्मनाः ।  

कैकेयीकुशचीरे ते जानकी शुभलक्षणा  ॥  २।३७।१०  ॥   

अश्रुसम्पूर्णनेत्रा च धर्मज्ञा धर्मदर्शिनी ।  

गन्धर्वराजप्रतिमं भर्त्तारमिदमब्रवीत्  ॥  २।३७।११  ॥   

सेति । व्यपत्रपमाणा विशेषेण लज्जमाना । कैकेयीकुशचीरे कैकेयीसम्बन्धिनी
कुशचीरे । धर्मज्ञा पातिव्रत्यधर्मज्ञा । धर्मदार्शिनी स्वानुष्ठानेन
पातिव्रत्यधर्मप्रदर्शिनी । बध्नन्तीतीदमब्रवीदिति सम्बन्धः  ॥  २।३७।१०११
 ॥   

  

कथं नु चीरं बध्नन्ति मुनयो वनवासिनः ।  

इति ह्यकुशला सीता सा मुमोह मुहुर्मुहुः  ॥  २।३७।१२  ॥   

कथमिति । मुमोह स्तब्धा बभूवेत्यर्थः  ॥  २।३७।१२  ॥   

  

कृत्वा कण्ठे च सा चीरमेकमादाय पाणिना ।  

तस्थौ ह्यकुशला तत्र व्रीडिता जनकात्मजा  ॥  २।३७।१३  ॥   

तस्यास्तत् क्षिप्रमागम्य रामो धर्मभृतां वरः ।  

चीरं बबन्ध सीतायाः कौशेयस्योपरि स्वयम्  ॥  २।३७।१४  ॥   

रामं प्रेक्ष्य तु सीताया बध्नन्तं चीरमुत्तमम् ।  

अन्तःपुरगता नार्यो मुमुचुर्वारि नेत्रजम्  ॥  २।३७।१५  ॥   

तदेव विवृणोति--कृत्वेति  ॥  २।३७।१३१५  ॥   

  

ऊचुश्च परमायस्ता रामं ज्वलिततेजसम् ।  

वत्स नैवं नियुक्तेयं वनवासे मनस्विनी  ॥  २।३७।१६  ॥   

ऊचुरिति । एवं त्वमिव इयं सीता वनवासे न नियुक्तेति, पित्रेति यावत्  ॥ 
२।३७।१६  ॥   

  

पितुर्वाक्यानुरोधेन गतस्य विजनं वनम् ।  

तावद्दर्शनमस्यां नः सफलं भवतु प्रभो  ॥  २।३७।१७  ॥   

लक्ष्मणेन सहायेन वनं गच्छस्व पुत्रक ।  

नेयमर्हति कल्याणी वस्तुं तापसवद्वने  ॥  २।३७।१८  ॥   

कुरु नो याचनां पुत्र सीता तिष्ठतु भामिनी ।  

धर्मनित्यः स्वयं स्थातुं न हीदानीं त्वमिच्छसि  ॥  २।३७।१९  ॥   

पितुरिति । तावत् तवागमनपर्यन्तम् । पितुर्वाक्यानुरोधेन विजनं वनं गतस्य
तव दर्शनम् । अस्यां सफलं भवतु, त्वामिवैनां द्रक्ष्याम इति भावः  ॥ 
२।३७।१७१९  ॥   

  

तासामेवंविधा वाचः शृण्वन् दशरथात्मजः ।  

बबन्धैव तदा चीरं सीतया तुल्यशीलया  ॥  २।३७।२०  ॥   

चीरे गृहीते तु तया समीक्ष्य नृपतेर्गुरुः ।  

निवार्य सीतां कैकेयीं वसिष्ठो वाक्यमब्रवीत्  ॥  २।३७।२१  ॥   

तासामिति । सीतयेति षष्ठ्यर्थे तृतीया । बबन्धैवेति कैकेय्यनुज्ञाभावादिति
भावः  ॥  २।३७।२०२१  ॥   

  

अतिप्रवृत्ते दुर्मेधे कैकेयि कुलपांसनि ।  

वञ्चयित्वा च राजानं न प्रमाणे ऽवतिष्ठसे  ॥  २।३७।२२  ॥   

अतीति । अतिप्रवृत्ते अतिक्रम्य प्रवर्त्तमाने प्रमाणे मर्यादायाम् ।
"प्रमाणं हेतुमर्यादाशास्त्रयत्नप्रमातृषु" इत्यमरः  ॥  २।३७।२२  ॥   

  

न गन्तव्यं वनं देव्या सीतया शीलवर्जिते ।  

अनुष्ठास्यति रामस्य सीता प्रकृतमासनम्  ॥  २।३७।२३  ॥   

न गन्तव्यमिति । प्रकृतं प्रस्तुतम् । आसनं सिंहासनम् । अनुष्ठास्यति
अधिष्ठास्यति  ॥  २।३७।२३  ॥   

  

आत्मा हि दाराः सर्वेषां दारसङ्ग्रहवर्तिनाम् ।  

आत्मेयमिति रामस्य पालयिष्यति मेदिनीम्  ॥  २।३७।२४  ॥   

अथ यास्यति वैदेही वनं रामेण सङ्गता ।  

वयमप्यनुयास्यामः पुरं चेदं गमिष्यति  ॥  २।३७।२५  ॥   

आत्मेति । दारसङ्ग्रहवर्त्तिनां गृहस्थानाम् । आत्मेयमिति "अर्द्धो वा एष
आत्मनो यत्पत्नी" इति श्रुतेरिति भावः  ॥  २।३७।२४२५  ॥   

  

अन्तपालाश्च यास्यन्ति सदारो यत्र राघवः ।  

सहोपजीव्यं राष्ट्रं च पुरं च सपरिच्छदम्  ॥  २।३७।२६  ॥   

भरतश्च सशत्रुघ्नः चीरवासा वनेचरः ।  

वने वसन्तं काकुत्स्थमनुवत्स्यति पूर्वजम्  ॥  २।३७।२७  ॥   

ततः शून्यां गतजनां वसुधां पादपैः सह ।  

त्वमेका शाधि दुर्वृत्ता प्रजानामहिते स्थिता  ॥  २।३७।२८  ॥   

न हि तद्भविता राष्ट्रं यत्र रामो न भूपतिः ।  

तद्वनं भविता राष्ट्रं यत्र रामो निवत्स्यति  ॥  २।३७।२९  ॥   

अन्तपाला इति । अन्तपालाः राष्ट्रान्तपरिपालकाः दण्डनायकाः । सहोपजीव्यं
जीवाजीवरूपधनसहितम् । सपरिच्छदं दासदासीशकटादिपरिकरयुक्तम्  ॥  २।३७।२६२९
 ॥   

  

न ह्यदत्तां महीं पित्रा भरतः शास्तुमर्हति ।  

त्वयि वा पुत्रवद्वस्तुं यदि जातो महीपतेः  ॥  २।३७।३०  ॥   

यद्यपि त्वं क्षितितलाद्गगनं चोत्पतिष्यसि ।  

पितृवंशचरित्रज्ञः सो ऽन्यथा न करिष्यति  ॥  २।३७।३१  ॥   

अदत्तां प्रीतिपूर्वकमदत्ताम्  ॥  २।३७।३०३१  ॥   

  

तत्त्वया पुत्रगर्द्धिन्या पुत्रस्य कृतमप्रियम् ।  

लोके हि न स विद्येत यो न राममनुव्रतः  ॥  २।३७।३२  ॥   

तदिति । पुत्रगर्द्धिन्या पुत्रविषयस्नेहयुक्तया  ॥  २।३७।३२  ॥   

  

द्रक्ष्यस्यद्यैव कैकेयि पशुव्यालमृगद्विजान् ।  

गच्छतः सह रामेण पादपांश्च तदुन्मुखान्  ॥  २।३७।३३  ॥   

द्रक्ष्यसीति । पादपांश्च तदुन्मुखानिति वृक्षाणां तदुन्मुखत्वं नाम
रामविषयस्नेहासक्तत्वम् । तथोपरिष्टात् स्पष्टी भविष्यति "अपिवृक्षाः
परिम्लानाः सपुष्पाङ्कुरकोरकाः ।" इति  ॥  २।३७।३३  ॥   

  

अथोत्तमान्याभरणानि देवि देहि स्नुषायै व्यपनीय चीरम् ।  

न चीरमस्याः प्रविधीयतेति न्यवारयत्तद्वसनं वसिष्ठः  ॥  २।३७।३४  ॥   

एवं वसिष्ठो भाव्यर्थमुक्त्वा प्रकृतमाह--अथेत्यादि । व्यपनीय निरस्य ।
प्रविधीयत इतीति वक्तव्ये प्रविधीयतेति सन्धिरार्षः  ॥  २।३७।३४  ॥   

  

एकस्य रामस्य वने निवासस्त्वया वृतः केकयराजपुत्रि ।  

विभूषितेयं प्रतिकर्मनित्या वसत्वरण्ये सह राघवेण  ॥  २।३७।३५  ॥   

न प्रविधीयत इत्येतदुपपादयति--एकस्येति । प्रतिकर्मनित्या अलङ्कारनियता ।
नित्यमलङ्करणयोग्येत्यर्थः  ॥  २।३७।३५  ॥   

  

यानैश्च मुख्यैः परिचारकैश्च सुसंवृता गच्छतु राजपुत्री ।  

वस्त्रैश्च सर्वैः सहितैर्विधानैर्नेयं वृता ते वरसम्प्रदाने  ॥  २।३७।३६
 ॥   

यानैरिति । विधानैः भृङ्गाराद्युपकरणैः  ॥  २।३७।३६  ॥   

  

तस्मिंस्तथा जल्पति विप्रमुख्ये गुरौ नृपस्याप्रतिमप्रभावे ।  

नैव स्म सीता विनिवृत्तभावा प्रियस्य भर्तुः प्रतिकारकामा  ॥  २।३७।३७  ॥   

तस्मिन्निति । प्रतिकारकामा प्रतिकारं सदृशकरणं कामयमाना, भर्तृसदृशतया
वनवासकरणमिच्छन्तीत्यर्थः । विनिवृत्तभावा चीरपरिधानाद्विनिवृत्तभावा न
बभूवेति  ॥  २।३७।३७  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
सप्तत्रिंशः सर्गः  ॥  ३७  ॥   

इति श्रीगोविन्दराज० श्रीरामा० पीता० अयोध्याकाण्ड० सप्तत्रिंशः सर्गः  ॥ 
३७  ॥   


