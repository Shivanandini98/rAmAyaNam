+++
title = "०३३ पितृदर्शनगमनम्"
title_english = "033 Rama pays respects to his father at departure"

+++


दत्त्वा तु सह वैदेह्या ब्राह्मणेभ्यो धनं बहु ।  

जग्मतुः पितरं द्रष्टुं सीतया सह राघवौ  ॥  २।३३।१  ॥   

पूर्वं पित्रानुज्ञातो ऽपि सीतालक्ष्मणयोरनुज्ञापनाय पुनः रामो दशरथसमीपं
गच्छति--दत्त्वेत्यादि  ॥  २।३३।१  ॥   

  

ततो गृहीते दुष्प्रेक्षे त्वशोभेतां तदायुधे ।  

मालादामभिराबद्धे सीतया समलङ्कृते  ॥  २।३३।२  ॥   

तत इति । तदायुधे तयोरायुधे, धनुषी इति यावत् । खङ्गादीनामप्युपलक्षणमेतत्
। मालादामभिः मालानिचयैरित्यर्थः । अलङ्कृते चन्दनादिभिरलङ्कृते  ॥  २।३३।२
 ॥   

  

ततः प्रासादहर्म्याणि विमानशिखराणि च ।  

अधिरुह्य जनः श्रीमानुदासीनो व्यलोकयत्  ॥  २।३३।३  ॥   

तत इति । प्रासादहर्म्याणि प्रासादो देवतानां भूभुजां चावासः, हर्म्याणि
धनिनां मन्दिराणि । "हर्म्यादिर्धनिनां वासः प्रासादो देवभूभुजाम्" इत्यमरः
। विमानशिखराणि विमानं सप्तभूमिसहितं सद्म "विमानो ऽस्त्री देवयाने
सप्तभूमौ च सद्मनि" इति वैजयन्ती । उदासीनः निरुत्सुकः, निर्विण्ण इति
यावत्  ॥  २।३३।३  ॥   

  

न हि रथ्याः स्म शक्यन्ते गन्तुं बहुजनाकुलाः ।  

आरुह्य तस्मात् प्रासादान् दीनाः पश्यन्ति राघवम्  ॥  २।३३।४  ॥   

नहीति । तस्मात् रथ्या गमनस्याशक्यत्वात् । प्रासादानितिपाठः ।
प्रासादादितिपाठे ल्यब्लोपे पञ्चमी क्लिष्टा  ॥  २।३३।४  ॥   

  

पदातिं वर्जितच्छत्रं रामं दृष्ट्वा तदा जनाः ।  

ऊचुर्बहुविधा वाचः शोकोपहतचेतसः  ॥  २।३३।५  ॥   

दीनत्वे हेतुमाह--पदातिमित्यादिना  ॥  २।३३।५  ॥   

  

यं यान्तमनुयाति स्म चतुरङ्गबलं महत् ।  

तमेकं सीतया सार्द्धमनुयाति स्म लक्ष्मणः  ॥  २।३३।६  ॥   

यमिति । एकं मुख्यम्  ॥  २।३३।६  ॥   

  

ऐश्वर्यस्य रसज्ञस्सन् कामिनां चैव कामदः ।  

नेच्छत्येवानृतं कर्तुं पितरं धर्मगौरवात्  ॥  २।३३।७  ॥   

या न शक्या पुरा द्रष्टुं भूतैराकाशगैरपि ।  

तामद्य सीतां पश्यन्ति राजमार्गगता जनाः  ॥  २।३३।८  ॥   

अङ्गरागोचितां सीतां रक्तचन्दनसेविनीम् ।  

वर्षमुष्णं च शीतं च नेष्यन्त्याशु विवर्णताम्  ॥  २।३३।९  ॥   

ऐश्वर्यस्येति । रसज्ञः सङ्ग्रहसुखज्ञः । कामिनाम् अर्थकाङ्क्षिणां कामदः
अभीष्टधनप्रदः । अनृतम् अनृतवचनम् । कर्तुं धर्मगौरवात्
पितृशुश्रूषणवचनकरणविधेयत्वादिरूपधर्मविषयकबहुमानात्  ॥  २।३३।७९  ॥   

  

अद्य नूनं दशरथः सत्त्वमाविश्य भाषते ।  

न हि राजा प्रियं पुत्रं विवासयितुमिच्छति  ॥  २।३२।१०  ॥   

अद्येति । सत्त्वं जन्तुं "सत्त्वमस्त्री तु जन्तुषु" इत्यमरः । पिशाचमिति
यावत् । आविश्य प्राप्य  ॥  २।३३।१०  ॥   

  

निर्गुणस्यापि पुत्रस्य कथं स्याद्विप्रवासनम् ।  

किंपुनर्यस्य लोको ऽयं जितो वृत्तेन केवलम्  ॥  २।३३।११  ॥   

निर्गुणस्यापीति । वृत्तेन केवलं चरित्रमात्रेण । "वृत्तं पद्ये चरित्रे च"
इत्यमरः । वृत्तेन केवलमित्युक्तिः दानमानादौ विद्यमानेपि
चरित्रप्राधान्यात्  ॥  २।३३।११  ॥   

  

आनृशंस्य मनुक्रोशः श्रुतं शीलं दमः शमः ।  

राघवं शोभयन्त्येते षड्गुणाः पुरुषर्षभम्  ॥  २।३३।१२  ॥   

आनृशंस्यमिति । आनृशंस्यम् अहिंसकत्वम् । अनुक्रोशो दया "कृपा दयानुकम्पा
स्यादनुक्रोशः" इत्यमरः । दमः इन्द्रियनिग्रहः । शमः चित्तप्रशान्तिः ।
"शमश्चित्तप्रशान्ति स्याद्दम इन्द्रियनिग्रहे" इति निर्वचनात्  ॥  २।३३।१२
 ॥   

  

तस्मात्तस्योपघातेन प्रजाः परमपीडिताः ।  

औदकानीव सत्त्वानि ग्रीष्मे सलिलसंक्षयात्  ॥  २।३३।१३  ॥   

तस्मादिति । तस्मात् षाङ्गुण्ययुक्तत्वात् । तस्य रामस्य । उपघातेन हिंसनेन
। औदकानि उदकजीवनानि । शैषिको ऽण्  ॥  २।३३।१३  ॥   

  

पीडया पीडितं सर्वं जगदस्य जगत्पतेः ।  

मूलस्येवोपघातेन वृक्षः पुष्पफलोपगः  ॥  २।३३।१४  ॥   

पीडयेति । अस्य जगत्पतेः रामस्य । पीडया विवासनरूपया । पुष्पफलैरुपगमो यस्य
स पुष्पफलोपगो वृक्ष इव "अन्येष्वपि दृश्यते" इति डप्रत्ययः  ॥  २।३३।१४
 ॥   

  

मूलं ह्येष मनुष्याणां धर्मसारो महाद्युतिः ।  

पुष्पं फलं च पत्रं च शाखाश्चास्येतरे जनाः  ॥  २।३३।१५  ॥   

मूलमिति । मनुष्याणां प्राणिनाम् । उपलक्षणमेतत् । धर्म एव सारो यस्य सः
धर्मसारः  ॥  २।३३।१५  ॥   

  

ते लक्ष्मण इव क्षिप्रं सपत्न्यः सहबान्धवाः ।  

गच्छन्तमनुगच्छामो येन गच्छति राघवः  ॥  २।३३।१६  ॥   

त इति । ते वयं सपत्न्यः सपत्नीकाः । समासान्तविधेरनित्यत्वेन "नद्यृतश्च"
इति कबभावः । येन मार्गेण गच्छति तेनेति शेषः  ॥  २।३३।१६  ॥   

  

उद्यानानि परित्यज्य क्षेत्राणि च गृहाणि च ।  

एकदुःखसुखा राममनुगच्छाम धार्मिकम्  ॥  २।३३।१७  ॥   

उद्यानानीति । उद्यानानि राजार्होद्यानसहृशक्रीडावनानि । एकदुःखसुखाः
समानसुखदुःखाः  ॥  २।३३।१७  ॥   

  

समुद्धृतनिधानानि परिध्वस्ताजिराणि च ।  

उपात्तधनधान्यानि हृतसाराणि सर्वशः  ॥  २।३३।१८  ॥   

रजसाभ्यवकीर्णानि परित्यक्तानि दैवतैः ।  

मूषकैः परिधावद्भिरुद्बिलैरावृतानि च  ॥  २।३३।१९  ॥   

अपेतोदकधूमानि हीनसंमार्जनानि च ।  

प्रणष्टबलिकर्मेज्या मन्त्रहोमजपानि च  ॥  २।३३।२०  ॥   

दुष्कालेनेव भग्नानि भिन्नभाजनवन्ति च ।  

अस्मात्त्यक्तानि वेश्मानि कैकेयी प्रतिपद्यताम्  ॥  २।३३।२१  ॥   

समुद्धृतनिधानानीत्यादि । समुद्धृतनिधानानि सम्यगुद्धृतनिक्षेपाणि ।
परिध्वस्ताजिराणि भग्नाङ्गणानि "अङ्गणं चत्वराजिरे" इत्यमरः ।
उपात्तधनधान्यानि अत्र धन शब्देन गवादिकं निक्षिप्तभूषणनिष्कादिकं चोच्यते
। साराणि शय्यासनादीनि । दैवतैः गृहदैवतैः । उद्बिलैः उद्भिन्नबिलैः ।
उदकम् उदकसेचनम् । हीनसम्मार्जनानि सम्मार्जनहीनानि । दुष्कालेन
क्षामक्षोभयुक्तकालेन । भाजनं भाण्डादि  ॥  २।३३।१८२१  ॥   

  

वनं नगरमेवास्तु येन गच्छति राघवः ।  

अस्माभिश्च परित्यक्तं पुरं सम्पद्यतां वनम्  ॥  २।३३।२२  ॥   

वनमिति । येन वनेन हेतुना  ॥  २।३३।२२  ॥   

  

बिलानि दंष्ट्रिणः सर्वे सानूनि मृगपक्षिणः ।  

त्यजन्त्यस्मद्भयाद्भीता गजाः सिंहा वनान्यपि  ॥  २।३३।२३  ॥   

बिलानीति । दंष्ट्रिणः सर्प्पाद्याः । अस्माद्भयात् अस्मत्प्रयुक्तभयहेतोः
 ॥  २।३३।२३  ॥   

  

अस्मत्त्यक्तं प्रपद्यन्तां सेव्यमानं त्यजन्तु च  ॥  २।३३।२४  ॥   

अस्मत्त्यक्तमिति । अस्माभिस्त्यक्तं पुरम्, सेव्यमानं वनमित्यर्थसिद्धम् ।
अत्र कर्त्तारः पूर्वोक्तदंष्ट्र्यादयः  ॥  २।३३।२४  ॥   

  

तृणमांसफलादानां देशं व्यालमृगद्विजम् ।  

प्रपद्यतां हि कैकेयी सपुत्रा सह बान्धवैः ।  

राघवेण वने सर्वे सह वत्स्याम निर्वृताः  ॥  २।३३।२५  ॥   

तृणेति । तृणमांसफलादानां तृणादाः हरिणादयः, मांसादाः व्याघ्रादयः, फलादाः
वायसादयः । व्यालमृगद्विजम् व्यालाः क्रूराः मृगद्विजाः यस्मिंस्तादृशं
देशम् । इदमेव नगरं तादृशं भविष्यतीति भावः । निर्वृताः सुखिताः  ॥  २।३३।२५
 ॥   

  

इत्येवं विविधा वाचो नानाजनसमीरिताः ।  

शुश्राव रामः श्रुत्वा च न विचक्रे ऽस्य मानसम्  ॥  २।३३।२६  ॥   

स तु वेश्म पितुर्दूरात् कैलासशिखरप्रभम् ।  

अभिचक्राम धर्मात्मा मत्तमातङ्गविक्रमः  ॥  २।३३।२७  ॥   

विनीतवीरपुरुषं प्रविश्य तु नृपालयम् ।  

ददर्शावस्थितं दीनं सुमन्त्रमविदूरतः  ॥  २।३३।२८  ॥   

इतीति । श्रुत्वा अवस्थितस्येति शेषः । न विचक्रे न विकारं प्राप  ॥ 
२।३३।२६२८  ॥   

  

प्रतीक्षमाणो ऽपि जनं तदार्तमनार्तरूपः प्रहसन्निवाथ ।  

जगाम रामः पितरं दिदृक्षुः पितुर्निदेशं विधिवच्चिकीर्षुः  ॥  २।३३।२९  ॥   

प्रतीक्षमाण इति । निदेशं नियोगम्  ॥  २।३३।२९  ॥   

  

तत्पूर्वमैक्ष्वाकसुतो महात्मा रामो गमिष्यन् वनमार्त्तरूपम् ।  

व्यतिष्ठत प्रेक्ष्य तदा सुमन्त्रं पितुर्महात्मा प्रतिहारणार्थम्  ॥ 
२।३३।३०  ॥   

तत्पूर्वमिति । तत्पूर्वं तत्प्रथमम् । महात्मा महाधैर्यः । प्रतिहारणार्थं
स्वागमननिवेदनार्थम्  ॥  २।३३।३०  ॥   

  

पितुर्निदेशेन तु धर्मवत्सलो वनप्रदेशे कृतबुद्धिनिश्चयः ।  

स राघवः प्रेक्ष्य सुमन्त्रमब्रवीन्निवेदय स्वागमनं नृपाय मे  ॥  २।३३।३१
 ॥   

पितुरिति । अस्यान्ते इतिकरणं द्रष्टव्यम्  ॥  २।३३।३१  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
त्रयस्त्रिंशः सर्गः  ॥  ३३  ॥   

इति श्रीगो० श्रीरा० पीता० अयोध्याकाण्डे त्रयिस्त्रिंशः सर्गः  ॥  ३३  ॥   


