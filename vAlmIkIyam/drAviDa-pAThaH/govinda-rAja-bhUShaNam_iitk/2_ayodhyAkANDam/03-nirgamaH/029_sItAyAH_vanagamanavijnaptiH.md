+++
title = "०२९ सीतायाः वनगमनविज्ञप्तिः"
title_english = "029 Seetha s insistence on going to the forest"

+++


एतत्तु वचनं श्रुत्वा सीता रामस्य दुःखिता ।  

प्रसक्ता श्रुमुखी मन्दमिदं वचनमब्रवीत्  ॥  २।२९।१  ॥   

एतदिति । पूर्वसर्गान्ते इदमित्युक्तावपि
पुनरिदमित्युक्तिर्विशेषणविशेषाभिधानार्था । प्रसक्ताश्रुमुखी
ईषदश्रुमुखीत्यर्थः  ॥  २।२९।१  ॥   

  

ये त्वया कीर्त्तिता दोषा वने वस्तव्यतां प्रति ।  

गुणानित्येव तान् विद्धि तव स्नेहपुरस्कृतान्  ॥  २।२९।२  ॥   

य इति । वस्तव्यतां वासित्वम् । तान् दोषान् । तव स्नेहपुरस्कृतान्
गुणानित्येवविद्धि । प्रेयसा त्वया सह वर्तमानायाः मम
कोकिलालापचन्दनमलयमारुतवत् सुखकरान् जानीहीत्यर्थः । अमुमर्थमुपरितनसर्गे
कुशकाशेत्यादिश्लोकैर्विवरिष्यति  ॥  २।२९।२  ॥   

  

मृगाः सिंहा गजाश्चैव शार्दूलाः शरभास्तथा ।  

पक्षिणः सृमराश्चैव ये चान्ये वनचारिणः  ॥  २।२९।३  ॥   

अदृष्टपूर्वरूपत्वात् सर्वे ते तव राघव ।  

रूपं दृष्ट्वापसर्पेयुर्भये सर्वे हि बिभ्यति  ॥  २।२९।४  ॥   

मृगा इत्यादि । शरभाः अष्टपादमृगाः । सृमराः गवयाः । भये भयहेतौ । अस्मान्
दृष्ट्वा अभिमुखमायास्यन्तीत्युक्तवान् रामः । इयं त्वपसर्पेयुरिति तत्
परिजहार  ॥  २।२९।३४  ॥   

  

त्वया च सह गन्तव्यं मया गुरुजनाज्ञया ।  

त्वद्वियोगेन मे राम त्यक्तव्यमिह जीवितम्  ॥  २।२९।५  ॥   

त्वयेति । गुरुजनाज्ञया पित्रोराज्ञया त्वया च सह मया गन्तव्यम् । "अर्द्धो
वा एष आत्मनो यत्पत्नी" इति श्रुत्युक्तप्रक्रियया जायापत्योरेकात्मत्वात्
त्वद्विषयादेश एव मद्विषयादेश इत्यर्थः । त्वद्वियोगेन हेतुना । मे मया  ॥ 
२।२९।५  ॥   

  

न च मां त्वत्समीपस्थामपि शक्नोति राघव ।  

सुराणामीश्वरः शक्रः प्रधर्षयितुमोजसा  ॥  २।२९।६  ॥   

न चेति । अपिशब्दो भिन्नक्रमः । सुराणामीश्वरोपीत्यर्थः  ॥  २।२९।६  ॥   

  

पतिहीना तु या नारी न सा शक्ष्यति जीवितुम् ।  

काममेवंविधं राम त्वया मम विदर्शितम्  ॥  २।२९।७  ॥   

पतिहीनेति । या नारी पतिहीना पतिवियुक्ता सा जीवितुं न शक्ष्यतीत्येवंविधं
त्वया मम कामम् अत्यर्थम् । विदर्शितम् उपदिष्टम्  ॥  २।२९।७  ॥   

  

अथ चापि महाप्राज्ञ ब्राह्मणानां मया श्रुतम् ।  

पुरा पितृगृहे सत्यं वस्तव्यं किल मे वने  ॥  २।२९।८  ॥   

अथेति । अथचापि अपिचेत्यर्थः । हे महाप्राज्ञ पुरा पितृगृहे वसन्त्या मया
ब्राह्मणानां ब्राह्मणेभ्यः ज्योतिर्विद्भ्यः । मे मया वने वस्तव्यं किलेति
सत्यं वचनं मया श्रुतम्  ॥  २।२९।८  ॥   

  

लक्षणिभ्यो द्विजातिभ्यः श्रुत्वाहं वचनं पुरा ।  

वनवासकृतोत्साहा नित्यमेव महाबल  ॥  २।२९।९  ॥   

लक्षणिभ्य इति । लक्षणिभ्यः सामुद्रिकलक्षणज्ञेभ्यः ।
लक्षणज्ञानमस्त्येषामिति इनिः  ॥  २।२९।९  ॥   

  

आदेशो वनवासस्य प्राप्तव्यस्स मया किल ।  

सा त्वया सह तत्राहं यास्यामि प्रिय नान्यथा  ॥  २।२९।१०  ॥   

आदेश इति । सः ब्राह्मणोक्तः वनवासस्यादेशः आदिष्टो वनवास इत्यर्थः । मया
प्राप्तव्यः किल, ललाटलिखितस्यापरित्याज्यत्वादिति भावः । सा एवमादिष्टाहं
त्वया सह यास्यामि नान्यथा केवलं स्वेच्छया न यास्यामीत्यर्थः  ॥  २।२९।१०
 ॥   

  

कृतादेशा भविष्यामि गमिष्यामि सह त्वया ।  

कालश्चायं समुत्पन्नः सत्यवाग् भवतु द्विजः  ॥  २।२९।११  ॥   

फलितमाह--कृतादेशेत्यादि । अयं कालः वनवासकालः । द्विजः लक्षणवादी ।
जातावेकवचनम्  ॥  २।२९।११  ॥   

  

वनवासे हि जानामि दुःखानि बहुधा किल ।  

प्राप्यन्ते नियतं वीर पुरुषैरकृतात्मभिः  ॥  २।२९।१२  ॥   

वनवास इति । वनवासे दुःखानि जानामि, तानि अकृतात्मभिः अशिक्षितमनस्कैः ।
प्राप्यन्ते न तु मादृशैर्जनैरिति भावः  ॥  २।२९।१२  ॥   

  

कन्यया च पितुर्गेहे वनवासः श्रुतो मया ।  

भिक्षिण्याः साधुवृत्ताया मम मातुरिहाग्रतः  ॥  २।२९।१३  ॥   

प्रसादितश्च वै पूर्वं त्वं वै बहुविधं प्रभो ।  

गमनं वनवासस्य कांक्षितं हि सह त्वया  ॥  २।२९।१४  ॥   

कान्ययेत्यादिश्लोकद्वयमेकान्वयम् । भिक्षिण्यास्तापस्याः ।
व्रीह्यादित्वादिनिः । वनवासः श्रुतः भावीति श्रुतः । इह गृहेत्वया सह
वनवासस्य गमनं लीलार्थं जाह्नवीतीरतपोवनादिगमनं कांक्षितं हि त्वं च
बहुविधं प्रसादितो वै प्रसादित एवेति सम्बन्धः  ॥  २।२९।१३१४  ॥   

  

कृतक्षणाहं भद्रते गमनं प्रति राघव ।  

वनवासस्य शूरस्य चर्या हि मम रोचते  ॥  २।२९।१५  ॥   

कृतक्षणेति । कृतक्षणा कृतोत्सवा । "निर्व्यापारस्थितौ कालविशेषोत्सवयोः
क्षणः" इत्यमरः । वनवासस्य वने वासो यस्य इति वनवासः तस्य । शूरस्य तव
चर्या परिचर्या । मम मह्यं रोचते  ॥  २।२९।१५  ॥   

  

शुद्धात्मन् प्रेमभावाद्धि भविष्यामि विकल्मषा ।  

भर्त्तारमनुगच्छन्ती भर्त्ता हि मम दैवतम्  ॥  २।२९।१६  ॥   

शुद्धात्मत्रिति । शुद्धात्मन् ईर्ष्यादिरहित प्रेमभावात् प्रेमस्वभावात् ।
हिः प्रसिद्धौ । भर्त्तारं त्वामनुगच्छन्ती । विकल्मषा विगतकल्मषा
भविष्यामि । नन्वत्रैव स्थित्वा कुलदेवतामाराध्य विशुद्धा भवेत्यत्राह
भर्त्त हि मम दैवतमिति  ॥  २।२९।१६  ॥   

  

प्रेत्यभावे ऽपि कल्याणः सङ्गमो मे सह त्वया  ॥  २।२९।१७  ॥   

प्रेत्यभाव इति । प्रेत्यभावे ऽपि परलोके ऽपि । त्वया सह सङ्गमः कल्याणः
शोभनः  ॥  २।२९।१७  ॥   

  

श्रुतिर्हि श्रूयते पुण्या ब्राह्मणानां तपस्विनाम् ।  

इह लोके च पितृभिर्या स्त्री यस्य महामते ।  

अदृभिर्दत्त स्वधर्मेण प्रेत्यभावेपि तस्य सा  ॥  २।२९।१८  ॥   

अत्र प्रमाणमाह--श्रुतिर्हीत्यादिसार्धश्लोकेन । पितृभिरिति बहुवचनं
पितामहाद्यपेक्षया । श्रुतिमेवाह इहेति । महामत इत्यनेन न त्वां बोधयामीति
सूच्यते । स्वधर्मेण स्वस्ववर्णोक्तब्राह्मादिविवाहविधिना  ॥  २।२९।१८  ॥   

  

एवमस्मात् स्वकां नारीं सुवृत्तां हि पतिव्रताम् ।  

नाभिरोच्यसे नेतुं त्वं मां केनेह हेतुना  ॥  २।२९।१९  ॥   

एवं पूर्वोक्तश्रुतिरूपप्रबलप्रमाणसद्भावे ऽपीत्यर्थः । अस्मान्नगरात्
नेतुमित्यनेनान्वयः । यद्वा अस्मात् अद्भिर्दानाद्धेतोः  ॥  २।२९।१९  ॥   

  

भक्तां पतिव्रतां दीनां मां समां सुखदुःखयोः ।  

नेतुमर्हसि काकुत्स्थ समानसुखदुःखिनीम्  ॥  २।२९।२०  ॥   

भक्तामिति । सुखदुःखयोः समां प्राप्तयोः सुखदुःखयोरेकरूपाम् ।
समानसुखदुःखिनीं त्वत्समानसुखदुःखाम्  ॥  २।२९।२०  ॥   

  

यदि मां दुःखिता मेवं वनं नेतुं न चेच्छसि ।  

विषमग्निं जलं वाहमास्थास्ये मृत्युकारणात्  ॥  २।२९।२१  ॥   

यदीति । आस्थास्ये स्वीकरिष्ये  ॥  २।२९।२१  ॥   

  

एवं बहुविधं तं सा याचते गमनं प्रति ।  

नानुमेने महाबाहुस्तां नेतुं विजनं वनम्  ॥  २।२९।२२  ॥   

एवमिति । याचते अयाचत । विजनं बन्धुजनरहितम्  ॥  २।२९।२२  ॥   

  

एवमुक्ता तु सा चिन्तां मैथिली समुपागता ।  

स्नापयन्तीव गामुष्णैरश्रुभिर्नयनच्युतैः  ॥  २।२९।२३  ॥   

एवमिति । गां भुवम्  ॥  २।२९।२३  ॥   

  

चिन्तयन्तीं तथा तां तु निवर्त्तयितुमात्मवान् ।  

ताम्रोष्ठीं स तदा सीतां काकुत्स्थो बह्वसान्त्वयत्  ॥  २।२९।२४  ॥   

चिन्तयन्तीमिति । ताम्रोष्ठीमित्यनेन सान्त्वादिना स्थातुमशक्यत्वमुच्यते
 ॥  २।२९।२४  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
एकोनत्रिंशः सर्गः  ॥  २९  ॥   

इति श्रीगोविन्द० श्रीरामायणभूषणे पीताम्बराख्याने अयोध्याकाण्डव्याख्याने
एकोनत्रिंशः सर्गः  ॥  २९  ॥   


