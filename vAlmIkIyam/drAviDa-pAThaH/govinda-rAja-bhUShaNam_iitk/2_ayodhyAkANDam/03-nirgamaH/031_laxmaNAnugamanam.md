+++
title = "०३१ लक्ष्मणानुगमनम्"
title_english = "031 Lakshmana too is permitted to go to the forest"

+++


एवं श्रुत्वा तु संवादं लक्ष्मणः पूर्वमागतः ।  

बाष्पपर्याकुलमुखः शोकं सोढुमशक्नुवन्  ॥  २।३१।१  ॥   

स भ्रातुश्चरणौ गाढं निपीड्य रघुनन्दनः ।  

सीतामुवाचातियशा राघवं च महाव्रतम्  ॥  २।३१।२  ॥   

एवं रामेण सीतागमने ऽङ्गीकृते
लक्ष्मणस्यानुगमनप्रार्थनमुपक्षिपति--एवमित्यादिना । श्लोकद्वयमेकं वाक्यम्
। एवं संवादं पूर्वोक्तं सीतारामयोस्संवादम् । पूर्वमागतः
कौसल्यागृहाद्रामेण सह पूर्वमेवागतः । शोकम् अर्द्धशरीरभूतायाः सीताया अपि
वनानुगमनं कृच्छ्रादप्यङ्गीकृतम् मम कथं तत्सम्भविष्यतीति विचारजं शोकम्  ॥ 
स्वानुवृत्तिरूपप्रयोजनाय सीतापुरुषकारेण रामे शरणागतिं विधत्ते--स
भ्रातुरिति । सः रामानुवृत्तिरूपप्रयोजनाय उपायान्तरशून्यः ।
भ्रातुरित्यवर्जनीयसम्बन्धकथनाच्छरण्यत्वमुक्तम् । चरणौ निपीड्येति
शरणागत्युक्तिः । गाढमित्यश्लथत्वोक्त्या महाविश्वास उक्तः । रघुनन्दनः
लक्ष्मणः । अतियशाः आनुकूल्यसङ्कल्पप्रातिकूल्यवर्जनवान् । आदौ सीतां
पुरुषकारत्वेन परिगृह्योवाच पश्चात्तत्पुरुषकारेण महाव्रतम् "न त्यजेयं
कथंचन । एतद्व्रतं मम" इत्युक्तगुरुतरव्रतयुक्तम् । राघवं
रघुराक्षससंवादादिप्रसिद्धकुलधर्मशरणागतरक्षणं च । उवाच शरणागतेः
सर्वफलप्रदत्वेन स्वाभिमतफलं विज्ञापयामास । निपीड्येत्यन्तेन द्वयस्य
पूर्वखण्डोक्तशरणागतिरनूदिता ।
राघवमुवाचेत्यनेनोत्तरखण्डोक्तफलप्रार्थनोक्ता । सीतामुवाचेत्युभयत्र
पुरुषकारपरिग्रहोक्तिः  ॥  २।३१।१२  ॥   

  

यदि गन्तुं कृता बुद्धिर्वनं मृगगजायुतम् ।  

अहं त्वा ऽनुगमिष्यामि वनमग्रे धनुर्धरः  ॥  २।३१।३  ॥   

कैङ्कर्यप्रार्थनमेवाह--यदीति । यदीत्यनेन रामस्य वनगमनं
स्वानभिमतमित्युक्तम् । कैङ्कर्यसाधनमाह धनुर्द्धर इति । धनुर्द्धरत्वे
हेतुमाह--मृगेति । अहं त्वां अनु पश्चादग्रे च वनं गमिष्यामि तवाग्रे
पश्चाद्वा यत्र दुष्टमृगशङ्का तत्र सावधानो गमिष्यामीत्यर्थः । अत एव ऽमया
समेतःऽ इति वक्ष्यति  ॥  २।३१।३  ॥   

  

मया समेतो ऽरण्यानि बहूनि विचरिष्यसि ।  

पक्षिभिर्मृगयूथैश्च संघुष्टानि समन्ततः  ॥  २।३१।४  ॥   

मया धनुर्द्धरेण मया । त्वदीयं धनुर्वहतेति वार्थः । बहूनीत्यनेन
सर्वदेशसर्वकालसर्वावस्थोचितसर्वविधकैङ्कर्य्यप्रार्थनं कृतम्  ॥  २।३१।४
 ॥   

  

न देवलोकाक्रमणं नामरत्वमहं वृणे ।  

ऐश्वर्यं वापि लोकानां कामये न त्वया विना  ॥  २।३१।५  ॥   

एवं ब्रुवाणः सौमित्रिर्वनवासाय निश्चितः ।  

रामेण बहुभिः सान्त्वैर्निषिद्धः पुनरब्रवीत्  ॥  २।३१।६  ॥   

अनन्योपायत्ववदनन्यप्रयोजनत्वमाह--नेति । देवलोकाक्रमणम् "देवानां
पूरयोध्या" इत्युक्तपरमपदप्राप्तिं त्वया विना न वृणे ।
त्वत्कैङ्कर्य्यविनाकृतं मोक्षमपि न वाञ्छामीत्यर्थः । अमरत्वम्
"जरामरणमोक्षाय" इत्युक्तं कैवल्याख्यं मोक्षमपि न वृणे । लोकानामैश्वर्यं
त्रिलोकाधिपतित्वम्, ब्रह्मत्वमिति यावत् । मोक्षमप्यकामयमानो ऽहं कथं
कैवल्यादिकं कामयेयेति भावः । यद्वा अवरोहक्रमेण त्रैलोक्यैश्वर्यादिकमपि न
कामय इति । अतो न पतत्प्रकर्षदोषः । देवलोकगमनं देवत्वमिन्द्रत्वं वा न
कामय इति वाक्यार्थस्तुच्छः  ॥  २।३१।५६  ॥   

  

अनुज्ञातश्च भवता पूर्वमेव यदस्म्यहम् ।  

किमिदानीं पुनरिदं क्रियते मे निवारणम्  ॥  २।३१।७  ॥   

अनुज्ञात इति । अनुज्ञातश्च अनुज्ञात एव । "उपक्लृप्तं च
यत्किञ्चिदभिषेकार्थमद्य मे । सर्वं विसर्जय क्षिप्रं कुरु कार्यं
निरत्ययम्  ॥ " इति वचनात्। अन्यत्र च "तस्मादपरितापः संस्त्वमप्यनुविधाय
माम्। प्रतिसंहारय क्षिप्रमाभिषेचनिकीः क्रियाः  ॥ " इति । अपरत्र च
"भ्रातृपुत्रसमौ चापि द्रष्टव्यौ च विशेषतः । त्वया भरतशत्रुघ्नौ प्राणैः
प्रियतरौ मम  ॥ " इति। भरतशत्रुघ्नयोरेवानुसरणीयत्वोक्तेश्चानुज्ञा सिद्धा
 ॥  २।३१।७  ॥   

  

यदर्थं प्रतिषेधो मे क्रियते गन्तुमिच्छतः ।  

एतदिच्छामि विज्ञातुं संशयो ऽयं ममानघ  ॥  २।३१।८  ॥   

यदर्थमिति । अनुज्ञातत्वेपि प्रतिषेधात् किमद्य मया ऽपराद्धमिति संशयः  ॥ 
२।३१।८  ॥   

  

ततो ऽब्रवीन्महातेजा रामो लक्ष्मणमग्रतः ।  

स्थितं प्राग्गामिनं वीरं याचमानं कृताञ्जलिम्  ॥  २।३१।९  ॥   

तत इति । स्थितम् अग्रतः स्थितम् । प्राग्गामिनं प्रागेव गन्तुमुद्युक्तम्
। वीरं प्राग्गमनोचितवीर्यवन्तम् । याचमानं गमनाज्ञां याचमानम् ।
कृताञ्जलिं याच्ञाव्यञ्जकाञ्जलियुक्तम्  ॥  २।३१।९  ॥   

  

स्निग्धो धर्मरतो वीरः सततं सत्पथे स्थितः ।  

प्रियः प्राणसमो वश्यो भ्राता चापि सखा च मे  ॥  २।३१।१०  ॥   

स्निग्ध इत्यादिविशेषणानि स्वकार्यकरणार्हतानुगुणानि  ॥  २।३१।१०  ॥   

  

मयाद्य सह सौमित्रे त्वयि गच्छति तद्वनम् ।  

को भरिष्यति कौसल्यां सुमित्रां वा यशस्विनीम्  ॥  २।३१।११  ॥   

प्रतिषेधनिमित्तमाह--मयेति । कौसल्यादिभरणार्थमेव त्वं वारितोसि,
पूर्वानुज्ञा तु तात्कालिकपरिहारायेति भावः  ॥  २।३१।११  ॥   

  

अभिवर्षति कामैर्यः पर्जन्यः पृथिवीमिव ।  

स कामपाशपर्यस्तो महातेजा महीपतिः  ॥  २।३१।१२  ॥   

राजैव भरिष्यतीत्यत्राह--अभिवर्षतीति । कामपाशपर्यस्तः पराभिलाषरूपपाशेन
संयत इत्यर्थः  ॥  २।३१।१२  ॥   

  

सा हि राज्यमिदं प्राप्य नृपस्याश्वपतेः सुता ।  

दुःखितानां सपत्नीनां न करिष्यति शोभनम्  ॥  २।३१।१३  ॥   

न स्मरिष्यति कौसल्यां सुमित्रां च सुदुःखिताम् ।  

भरतो राज्यमासाद्य कैकेय्यां पर्य्यवस्थितः  ॥  २।३१।१४  ॥   

तर्हि भरतो भरिष्यतीत्यपेक्षायां सोपि कैकेयीपरवशो न
भरिष्यतीत्याशयेनाह--सा हीत्यादि  ॥  २।३१।१३१४  ॥   

  

तामार्यां स्वयमेवेह राजानुग्रहणेन वा ।  

सौमित्रे भर कौसल्यामुक्तमर्थमिमं चर  ॥  २।३१।१५  ॥   

मया वा कथं भर्तुं शक्यमित्यत आह--तामिति । राजानुग्रहणेन राजानुमत्या,
तदभावे स्वयमेव वा भरेत्यर्थः । अस्योत्तरं मा वदेत्याह उक्तमर्थमिमं चरेति
 ॥  २।३१।१५  ॥   

  

एवं मम च ते भक्तिर्भविष्यति सुदर्शिता ।  

धर्मज्ञ गुरुपूजायां धर्मश्चाप्यतुलो महान्  ॥  २।३१।१६  ॥   

त्वत्कैङ्कर्य्यपरस्य मे किमनेनेत्यत आह--एवमिति । एवम् एवं च सतीत्यर्थः ।
मम मयीत्यर्थः । गुरुपूजा मातृशुश्रूषणम्  ॥  २।३१।१६  ॥   

  

एवं कुरुष्व सौमित्रे मत्कृते रघुनन्दन ।  

अस्माभिर्विप्रहीणाया मातुर्नो न भवेत्सुखम्  ॥  २।३१।१७  ॥   

एवमिति । अस्माभिः आवाभ्यां सीतया चेत्यर्थः । नः नौ । "अस्मदो द्वयोश्च"
इति द्विवचनस्य बहुवचनम्  ॥  २।३१।१७  ॥   

  

एवमुक्तस्तु रामेण लक्ष्मणः श्लक्ष्णया गिरा ।  

प्रत्युवाच तदा रामं वाक्यज्ञो वाक्यकोविदम्  ॥  २।३१।१८  ॥   

एवमिति । वाक्यज्ञो वाक्यकोविदमिति "उत्तरोत्तरयुक्तौ च वक्ता
वाचस्पतिर्यथा" इत्युक्तवक्तृत्वविशिष्टम्, राममपि प्रतिवचनरचनाचातुर्येण
तोषयितुं समर्थ इत्यर्थः  ॥  २।३१।१८  ॥   

  

तवैव तेजसा वीर भरतः पूजयिष्यति ।  

कौसल्यां च सुमित्रां च प्रयतो नात्र संशयः  ॥  २।३१।१९  ॥   

कौसल्या बिभृयादार्या सहस्रमपि मद्विधान् ।  

यस्याः सहस्रं ग्रामाणां सम्प्राप्तमुपजीविनाम्  ॥  २।३१।२०  ॥   

तदात्मभरणे चैव मम मातुस्तथैव च ।  

पर्याप्ता मद्विधानां च भरणाय यशस्िवनी  ॥  २।३१।२१  ॥   

पूर्वं रामोक्तानुपपत्तिं परिहरति--तवैवेत्यादिना  ॥  २।३१।१९२१  ॥   

  

कुरुष्व मामनुचरं वैधर्म्यं नेह विद्यते ।  

कृतार्थोहं भविष्यामि तव चार्थः प्रकल्पते  ॥  २।३१।२२  ॥   

एवं रामोक्तं परिहृत्य प्रस्तुतं स्वाभिमतं कैङ्कर्य्यं
प्रपञ्चयति--कुरुष्वेत्यादि । मां शेषभूतम् । अनुचरं
शेषत्वानुगुणकैङ्केर्ययुक्तं कुरुष्व । तत्करणमपि तवैव
प्रयोजनमित्यात्मनेपदाल्लभ्यते । वैधर्म्यं नेह विद्यते इहानुचरत्वकरणे
वैधर्म्यं सेव्यसेवकधर्मराहित्यं नास्ति, तव सेव्यधर्मः पर्य्याप्तः
स्वामित्वात् । मम सेवकधर्मश्च पूर्णः स्वाभाविकशेषत्वात् । यद्वा
वैधर्म्यं वैपरीत्यसाधकं न विद्यते
त्वदुक्तहेतोरन्यथासिद्धेरुक्तत्वादित्याशयः । अनुचरकरणस्य किं
प्रयोजनमित्यपेक्षायामाह तवेति । तवार्थः स्वायासं विना फलमूलाद्याहरणं
प्रकल्पते सिद्ध्यति । अहं च कृतार्थः लब्धत्वत्कैङ्कर्यफलो भविष्यामि ।
यद्वा मां स्वाभाविकशेषभूतं माम् अनुचरं स्वरूपानुरूपशेषवृत्तियुक्तं
कुरुष्व । इहास्मिन् जने मयि वैधर्म्यं शेषत्वविपर्यासः नास्ति, अनेन
शेषत्वस्य स्वाभाविकत्वं तज्ज्ञानवतः फलं कैङ्कर्यं चेत्युक्तम् ।
कैङ्कर्याकरणे तव का हानिरित्यत्राह कृतार्थोहं भविष्यामीति ।
अकिञ्चित्कुर्वतः शेषत्वानुपपत्तेरिति भावः । तच्च प्राप्यं कैङ्कर्यं
निष्कृष्य दर्शयति तव चेति । चोवधारणे । तवैवार्थः, न तु मम ।
परार्थकैङ्कर्यस्यैव पुरुषार्थत्वादिति भावः । शेषत्वाध्यवसाय उपायः,
अस्वार्थशेषिकैङ्कर्य्यमेव फलमित्युपायोपेयनिष्कर्षोनेन कृत इति रहस्यम् ।
वैधर्म्यं नेह विद्यत इत्युक्तिः ज्येष्ठभ्रातुः पितृसमत्वात् । आवयोः
श्रेयश्चास्तीत्याह कृतार्थ इतीति केचिद्व्याचक्षते  ॥  २।३१।२२  ॥   

  

धनुरादाय सशरं खनित्रपिटकाधरः ।  

अग्रतस्ते गमिष्यामि पन्थानमनुदर्शयन्  ॥  २।३१।२३  ॥   

स्वकृतार्थत्वं प्रपञ्चयति--धनुरिति । धनुराद्यादानं हिंस्रनिवारणाय ।
खनित्रं मूलकन्दखननसाधनं कुद्दालादि । पिटका । अल्पार्थे कप्रत्ययः ।
फलमूलाद्याहरणयोग्याल्पकण्डोलः । "कण्डोलपिटौ" इत्यमरः  ॥  २।३१।२३  ॥   

  

आहरिष्यामि ते नित्यं मूलानि च फलानि च ।  

वन्यानि यानि चान्यानि स्वाहाराणि तपस्विनाम्  ॥  २।३१।२४  ॥   

एवं मार्गे सम्भावितं केङ्कर्यमुक्त्वा स्थाने संभावितमाह--आहरिष्यामीति ।
अन्यानि शाकप्रियालबीजक्षौद्रादीनि । स्वाहाराणि सुखेनाहर्त्तुं भोक्तुं
योग्यानि  ॥  २।३१।२४  ॥   

  

भवांस्तु सह वैदेह्या गिरिसानुषु रंस्यते ।  

अहं सर्वं करिष्यामि जाग्रतः स्वपतश्च ते  ॥  २।३१।२५  ॥   

एवं सर्वदेशकर्त्तव्यकैङ्कर्याण्युक्तानि, केङ्कर्यस्य विशिष्टविषयस्यैव
रस्यत्वाद्विशिष्टविषयत्वमाह--भवांस्त्विति । जाग्रतः स्वपतश्च त इत्यनेन
सर्वकालसर्वावस्थोचितकैङ्कर्यमुक्तम् । सर्वं करिष्यामीत्यनेन
सर्वविधकैङ्कर्यमुक्तम् । तथा च देवीविशिष्टस्य शेषिणः
सर्वदेशसर्वकालसर्वावस्थासु सर्वविधमपि कैङ्कर्यं शेषभूतेन कर्त्तव्यमिति
दर्शितम्  ॥  २।३१।२५  ॥   

  

रामस्त्वनेन वाक्येन सुप्रीतः प्रत्युवाच तम् ।  

व्रजापृच्छस्व सौमित्रे सर्वमेव सुहृज्जनम्  ॥  २।३१।२६  ॥   

रामस्त्विति । अनेनानुगमनाज्ञा व्यञ्जिता  ॥  २।३१।२६  ॥   

  

ये च राज्ञो ददौ दिव्ये महात्मा वरुणः स्वयम् ।  

जनकस्य महायज्ञे धनुषी रौद्रदर्शने  ॥  २।३१।२७  ॥   

अभेद्ये कवचे दिव्ये तूणी चाक्षयसायकौ ।  

आदित्यविमलौ चोभौ खड्गौ हेमपरिष्कृतौ  ॥  २।३१।२८  ॥   

सत्कृत्य निहितं सर्वमेतदाचार्यसद्मनि ।  

स त्वमायुधमादाय क्षिप्रमाव्रज लक्ष्मण  ॥  २।३१।२९  ॥   

स सुहृज्जनमामन्त्र्य वनवासाय निश्चितः ।  

इक्ष्वाकुगुरुमागम्य जग्राहायुधमुत्तमम्  ॥  २।३१।३०  ॥   

तद्दिव्यं राजशार्दूल सत्कृतं माल्यभूषितम् ।  

रामाय दर्शयामास सौमित्रिः सर्वमायुधम्  ॥  २।३१।३१  ॥   

ये चेत्यादि । जनकस्य राज्ञो यज्ञे महात्मा वरुणः स्वयमेव मह्यं
यद्धनुरादिकं ददौ । आचार्यसद्मनि आचार्यस्य गृहे । पूजार्थं निहितं
तदेतत्सर्वमायुधमादाय सः आपृष्टसुहृज्जनस्त्वं क्षिप्रमाव्रजेत्यन्वयः ।
अत्र धनुरादिषु सर्वत्र द्विवचनादावयोर्ददाविति सिद्धम् । बालकाण्डे
ऽनुक्तोप्ययं वृत्तान्तो ऽनुवादात्सिद्धः, यथा सुन्दरकाण्डे ऽभिहितं
मणिबन्धनम् "मणिरत्नमिदं दत्तं वैदेह्याः श्वशुरेण मे । वधूकाले तथा
बद्धमधिकं मूर्ध्नि शोभते  ॥  " इति । यथा चायोध्याकाण्डे ऽनभिहितोपि
वायसवृत्तान्तः सुन्दरकाण्डे ऽनूद्यते-- "स पित्रा च परित्यक्तः सुरैश्च
समहर्षिभिः । त्रीन् लोकान् संपरिक्रम्य तमेव शरणं गतः  ॥ " इति आचार्यो
वसिष्ठः। इक्ष्वाकुगुरुमागम्येत्युत्तरत्रानुवादात्,
नहीक्ष्वाकुकुलगुरुर्वसिष्ठादन्योस्ति  ॥  २।३१।२७३१  ॥   

  

तमुवाचात्मवान् रामः प्रीत्या लक्ष्मणमागतम् ।  

काले त्वमागतः सौम्य कांक्षिते मम लक्ष्मण  ॥  २।३१।३२  ॥   

तमिति । प्रीत्योवाचेत्यन्वयः  ॥  २।३१।३२  ॥   

  

अहं प्रदातुमिच्छामि यदिदं मामकं धनम् ।  

ब्राह्मणेभ्यस्तपस्विभ्यस्त्वया सह परन्तप  ॥  २।३१।३३  ॥   

कांक्षितत्वमेवाह--अहमित्यादिना  ॥  २।३१।३३  ॥   

  

वसन्तीह दृढं भक्त्या गुरुषु द्विजसत्तमाः ।  

तेषामपि च मे भूयः सर्वेषां चोपजीविनाम्  ॥  २।३१।३४  ॥   

वसन्तीति । यच्छब्दोर्थसिद्धः । इह नगरे गुरुभक्त्या ये दृढं वसन्ति नित्यं
गुरुशुश्रूषणं कुर्वन्तीत्यर्थः । तेषामपि मे सर्वेषाम् उपजीविनां च । भूयः
अतिशयेन नित्यदेयादधिकतया दातुमिच्छामि, तानानयेति शेषः  ॥  २।३१।३४  ॥   

  

वसिष्ठपुत्रं तु सुयज्ञमार्यं त्वमानयाशु प्रवरं द्विजानाम् ।  

अभिप्रयास्यामि वनं समस्तानभ्यर्च्य शिष्टानपरान् द्विजातीन्  ॥  २।३१।३५
 ॥   

वसिष्ठपुत्रमिति । वसिष्ठपुत्रम् आर्यं द्विजानां प्रवरं सुयज्ञम् ।
अन्यानपि शिष्टानानय । सुयज्ञं तांश्चाभ्यर्च्याभिप्रयास्यामीत्यर्थः  ॥ 
२।३१।३५  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे एकत्रिंशः
सर्गः  ॥  ३१  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
श्रीमदयोध्याकाण्डव्याख्याने एकत्रिंशः सर्गः  ॥  ३१  ॥   


