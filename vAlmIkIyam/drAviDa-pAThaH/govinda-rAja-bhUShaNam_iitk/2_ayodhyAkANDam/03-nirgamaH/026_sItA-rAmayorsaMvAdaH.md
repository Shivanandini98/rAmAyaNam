+++
title = "०२६ सीता-रामयोर्संवादः"
title_english = "026 Rama lets Seetha know of King s wish"

+++


अभिवाद्य च कौसल्यां रामः संप्रस्थितो वनम् ।  

कृतस्वस्त्ययनो मात्रा धर्मिष्ठे वर्त्मनि स्थितः  ॥  २।२६।१  ॥   

विराजयन् राजसुतो राजमार्गं नरैर्वृतम् ।  

हृदयान्याममन्थेव जनस्य गुणवत्तया  ॥  २।२६।२  ॥   

एवं मातरमनुमान्य सीतामनुमानयितुं निर्गच्छति--अभिवाद्येत्यादि
श्लोकद्वयमेकं वाक्यम् । वनं संप्रस्थितः वनं गन्तुं प्रवृत्तः । धर्मिष्ठे
अतिशयितधर्मे आममन्थेव विलोडयामासेत्यर्थः । गुणवत्तया पूर्वभाषी प्रियवादी
चेत्याद्युक्तगुणविशिष्टतया  ॥  २।२६।१२  ॥   

  

वैदेही चापि तत्सर्वं न शुश्राव तपस्विनी ।  

तदेव हृदि तस्याश्च यौवराज्याभिषेचनम्  ॥  २।२६।३  ॥   

वैदेहीति । तत्सर्वम् अभिषेकविघातादिकम् । तपस्विनी
रामाभिषेकार्थव्रतोपवासादिनियमविशिष्टा । यौवराज्याभिषेचनम्, वर्त्तत इति
शेषः  ॥  २।२६।३  ॥   

  

देवकार्यं स्वयं कृत्वा कृत्ज्ञा हृष्टचेतना ।  

अभिज्ञा राजधर्माणां राजपुत्रं प्रतीक्षते  ॥  २।२६।४  ॥   

देवकार्यमिति । देवकार्यं देवपूजाम् । कृतज्ञा अभिषिक्तभर्तृविषये
पट्टमहिषीभिः गन्धपुष्पादिना कृतपादार्चनादिसमाचारज्ञेत्यर्थः । हृष्टचेतना
हृष्टमनस्का । रामधर्माणामभिज्ञा अभिषिक्तराजा साधारणलक्षणानि
श्वेतछत्रचामरपुरस्कृतभद्रासनादीनि ज्ञातवती । प्रतीक्षते स्म
उक्तलक्षणविशिष्टो भर्त्ता कदा समागमिष्यतीत्यपेक्षया स्थितवतीत्यर्थः  ॥ 
२।२६।४  ॥   

  

प्रविवेशाथ रामस्तु स्वं वेश्म सुविभूषितम् ।  

प्रहृष्टजनसम्पूर्णं ह्रिया किञ्चिदवाङ्मुखः  ॥  २।२६।५  ॥   

प्रविवेशेति । ह्रिया गृहालङ्कारजनप्रहर्षजया  ॥  २।२६।५  ॥   

  

अथ सीता समुत्पत्य वेपमाना च तं पतिम् ।  

अपश्यत् शोकसन्तप्तं चिन्ताव्याकुलितेन्द्रियम्  ॥  २।२६।६  ॥   

अथेति । समुत्पत्य स्वासनादुत्थाय वेपमाना,
भर्तुर्विगतहर्षत्वावाङ्मुखत्वादिदर्शनात्कम्पमानेत्यर्थः  ॥  २।२६।६  ॥   

  

तां दृष्ट्वा सह धर्मात्मा न शशाक मनोगतम् ।  

तं शोकं राघवः सोढुं ततो विवृततां गतः  ॥  २।२६।७  ॥   

तामिति । ततः सोढुमशक्तत्वादेव विवृततां व्यक्तदुःखताम् । एतावत्पर्यन्तं
शोकलेशहीनस्य रामस्येदानीं शोकाविर्भावः सीताया भाविदुःखस्मरणेनेति बोध्यम्
 ॥  २।२६।७  ॥   

  

विवर्णवदनं दृष्ट्वा तं प्रस्विन्नममर्षणम् ।  

आह दुःखाभिसन्तप्ता किमिदानीमिदं प्रभो  ॥  २।२६।८  ॥   

विवर्णवदनमिति । प्रस्विन्नं हस्तगतराज्यस्यान्यगामित्वं स्ववनप्रव्राजनं च
कथमस्यै निवेदयिष्यामीति शोकेन प्रस्वेदः, अमर्षणं सञ्जातदुःखं
नियन्तुमशक्तम् । इदानीं हर्षकाले । इदं दौस्थ्यम्  ॥  २।२६।८  ॥   

  

अद्य बार्हस्पतः श्रीमानुक्तः पुष्यो नु राघव ।  

प्रोच्यते ब्राह्मणैः प्राज्ञैः केन त्वमसि दुर्मनाः  ॥  २।२६।९  ॥   

अद्येति । बार्हस्पतः बृहस्पतिदैवत्यः । उक्तः अभिषेकार्हत्वेन विहितः ।
युक्त इतिपाठे--अभिषेकार्हः । श्रीमान् कर्मारब्धवतां श्रीकरः । पुष्यः
पुष्यनक्षत्रम् । अद्येति ब्राह्मणैः प्रोच्यते नु प्रोच्यते खल्वित्यर्थः
। अन्विति च्छित्वा अनु प्रोच्यत इति वा सम्बन्धः  ॥  २।२६।९  ॥   

  

न ते शतशलाकेन जलफेननिभेन च ।  

आवृतं वदनं वल्गु छत्रेणापि विराजते  ॥  २।२६।१०  ॥   

नेति । शतं शलाका यस्य तेन । स्थलस्थत्वेन मालिन्यं व्यावर्त्तयितुं जलपदम्
। वल्गु सुन्दरम् । आवृतं सन्न विराजत इति सम्बन्धः  ॥  २।२६।१०  ॥   

  

व्यजनाभ्यां च मुख्याभ्यां शतपत्रनिभेक्षणम् ।  

चन्द्रहंसप्रकाशाभ्यां वीज्यते न तवाननम्  ॥  २।२६।११  ॥   

व्यजनाभ्यामिति । व्यजनाभ्यां वालव्यजनाभ्याम् । शतपत्रं पद्मम्  ॥  २।२६।११
 ॥   

  

वाग्ग्मिनो वन्दिनश्चापि प्रहृष्टास्त्वां नरर्षभ ।  

स्तुवन्तो नात्र दृश्यन्ते मङ्गलैः सूत मागधाः  ॥  २।२६।१२  ॥   

वाग्ग्मिन इति । वन्दिनः स्तुतिपाठकाः । "वन्दिनः स्तुतिपाठकाः" इत्यमरः ।
मङ्गलैः मङ्गलवचनैः । सूताः पुरावृत्तकथाशंसिनः । मागधाः वंशशंसकाः  ॥ 
२।२६।१२  ॥   

  

न ते क्षौद्रं च दधि च ब्राह्मणा वेदपारगाः ।  

मूर्ध्नि मूर्द्धाभिषिक्तस्य दधति स्म विधानतः  ॥  २।२६।१३  ॥   

नेति । क्षौद्रं मधु । मूर्ध्नि न दधति स्म नाभिषिञ्चन्ति स्मेत्यर्थः  ॥ 
२।२६।१३  ॥   

  

न त्वां प्रकृतयः सर्वाः श्रेणीमुख्याश्च भूषिताः ।  

अनुव्रजितुमिच्छन्ति पौरजानपदास्तथा  ॥  २।२६।१४  ॥   

नेति । प्रकृतयः अमात्यादयः । श्रेणीमुख्याः वीथीप्रधानाः  ॥  २।२६।१४  ॥   

  

चतुर्भिर्वेगसम्पन्नैर्हयैः काञ्चनभूषितैः ।  

मुख्यः पुष्यरथो युक्ताः किं न गच्छति ते ऽग्रतः  ॥  २।२६।१५  ॥   

चतुर्भिरिति । पुष्यरथः उत्सवाय कल्पितो रथ इत्यर्थः । "असौ
पुष्यरथश्चक्रयानं न समराय यत्" इत्यमरः । स हि राज्ञामग्रतो नीयते केवलं
सम्भ्रमाय  ॥  २।२६।१५  ॥   

  

न हस्ती चाग्रतः श्रीमांस्तव लक्षणपूजितः ।  

प्रयाणे लक्ष्यते वीर कृष्णमेघगिरिप्रभः  ॥  २।२६।१६  ॥   

नेति । कृष्णमेघगिरिप्रभः कृष्णमेघयुक्तगिरिप्रभः । उभयोरुपमानत्वे
वैषम्यापत्तिः  ॥  २।२६।१६  ॥   

  

न च काञ्चनचित्रं ते पश्यामि प्रियदर्शन ।  

भद्रासनं पुरस्कृत्य यातं वीरपुरस्कृतम्  ॥  २।२६।१७  ॥   

न च काञ्चनचित्रमिति । वीरपुरस्कृतं भद्रासनं पुरस्कृत्य ते यातं गमनं न
पश्यामीत्यन्वयः  ॥  २।२६।१७  ॥   

  

अभिषेको यथा सज्जः किमिदानीमिदं तव ।  

अपूर्वो मुखवर्णश्च न प्रहर्षश्च लक्ष्यते  ॥  २।२६।१८  ॥   

अभिषेक इति । यथा अभिषेकः सज्जः सन्नद्धः । इदानीं तथैवेत्यर्थः ।
तवापूर्वो मुखवर्णो दृश्यते, प्रहर्षश्च न लक्ष्यते किमिदमिति सम्बन्धः  ॥ 
२।२६।१८  ॥   

  

इतीव विलपन्तीं तां प्रोवाच रघुनन्दनः ।  

सीते तत्रभवांस्तातः प्रव्राजयति मां वनम्  ॥  २।२६।१९  ॥   

इतीति । विलपन्तीं विविधं लपन्तीम् । तत्रभवान् पूज्यः ।
"तत्रभवानत्रभवानितिशब्दो वै प्रयुज्यते पूज्ये" इति हलायुधः ।
प्रव्राजयतीत्यनन्तरमितीति शेषः  ॥  २।२६।१९  ॥   

  

कुले महति सम्भूते धर्मज्ञे धर्मचारिणि ।  

श्रृणु जानकि येनेदं क्रमेणाभ्यागतं मम  ॥  २।२६।२०  ॥   

राज्ञा सत्यप्रतिज्ञेन पित्रा दशरथेन च ।  

कैकेय्यै मम मात्रे तु पुरा दत्तौ महावरौ  ॥  २।२६।२१  ॥   

महतो ऽप्रियस्य श्रवणे सीतायाः किं भविष्यतीति भयात् चित्त दार्ढ्यार्थं
विविधगुणकीर्तनेन सम्बोधयति--कुल इत्यादि । इदं प्रव्राजनम् । येन क्रमेण
येन मार्गेण  ॥  २।२६।२०२१  ॥   

  

तया ऽद्य मम सज्जे ऽस्मिन्नभिषेके नृपोद्यते ।  

प्रचोदितः स समयो धर्मेण प्रतिनिर्जितः  ॥  २।२६।२२  ॥   

तयेति । अद्य नृपोद्यते ममाभिषेके सज्जे सति । प्रचोदितः पूर्वदत्तं
वरद्वयम् देहीति प्रकर्षेण प्रेरितः, स समयः त्वदपेक्षितं
करिष्यामीतिकृतशपथ इत्यर्थः । "समयाः शपथाचारकालसिद्धान्तसंविदः" इत्यमरः ।
धर्मेण प्रतिनिर्जितः, कर्त्तृभूतधर्मेण स्वायत्तीकृत इत्यर्थः  ॥  २।२६।२२
 ॥   

  

चतुर्दश हि वर्षाणि वस्तव्यं दण्डके मया ।  

पित्रा मे भरतश्चापि यौवराज्ये नियोजितः ।  

सो ऽहं त्वामागतो द्रष्टुं प्रस्थितो विजनं वनम्  ॥  २।२६।२३  ॥   

ततः किमित्यत्राह--चतुर्दशेति । मया पितृचोदितेनेत्यर्थः  ॥  २।२६।२३  ॥   

  

भरतस्य समीपे तु नाहं कथ्यः कदाचन  ॥  २।२६।२४  ॥   

ऋद्धियुक्ता हि पुरुषा न सहन्ते परस्तवम् ।  

तस्मान्न ते गुणाः कथ्या भरतस्याग्रतो मम  ॥  २।२६।२५  ॥   

सीताहृदयं ज्ञातुं बुद्ध्युपदेशव्यपदेशेन प्रणयरोषमुत्पादयन्नाह--भरतस्येति
। त्वया न कथ्यः न श्लाघनीयः । त्वत्प्रणामागमनदशायामिति शेषः  ॥  २।२६।२४२५
 ॥   

  

नापि त्वं तेन भर्तव्या विशेषेण कदाचन ।  

अनुकूलतया शक्यं समीपे त्वस्य वर्तितुम्  ॥  २।२६।२६  ॥   

नेति । तेन भरतेन । विशेषेण न भर्तव्या बन्धुसाधारण्येन भरणीयेत्यर्थः ।
अशनादिभरणं लक्ष्मणशत्रुघ्नभार्याभ्यां विशेषेण न काङ्क्षणीयमिति भावः ।
अनुकूलतया स्वजनसाधारणतया । शक्यं योग्यम्  ॥  २।२६।२६  ॥   

  

तस्मै दत्तं नृपतिना यौवराज्यं सनातनम् ।  

स प्रसाद्यस्त्वया सीते नृपतिश्च विशेषतः  ॥  २।२६।२७  ॥   

तदनुकूलाचरणं किमर्थमित्यत आह--तस्मा इति । नृपतिना दशरथेन  ॥  २।२६।२७  ॥   

  

अहं चापि प्रतिज्ञां तां गुरोः समनुपालयन् ।  

वनमद्यैव यास्यामि स्थिरा भव मनस्विनी  ॥  २।२६।२८  ॥   

याते च मयि कल्याणि वनं मुनिनिषेवितम् ।  

व्रतोपवासपरया भवितव्यं त्वया ऽनघे  ॥  २।२६।२९  ॥   

अहमिति । गुरोः दशरथस्य । स्थिरा भव मयि स्थिरानुरागा भवेत्यर्थः । तत्र
हेतुः मनस्विनीति । दृढमनस्केत्यर्थः  ॥  २।२६।२८२९  ॥   

  

काल्यमुत्थाय देवानां कृत्वा पूजां यथाविधि ।  

वन्दितव्यो दशरथः पिता मम नरेश्वरः  ॥  २।२६।३०  ॥   

काल्यमिति । काल्यम् अहर्मुखे । "प्रत्यूषोहर्मुखं काल्यम्" इत्यमरः  ॥ 
२।२६।३०  ॥   

  

माता च मम कौसल्या वृद्धा सन्तापकर्शिता ।  

धर्ममेवाग्रतः कृत्वा त्वत्तः सम्मानमर्हति  ॥  २।२६।३१  ॥   

मातेति । धर्ममेवाग्रतः कृत्वा, स्थिताया इति शेषः  ॥  २।२६।३१  ॥   

  

वन्दितव्याश्च ते नित्यं याः शेषा मम मातरः ।  

स्नेहप्रणयसम्भोगैः समा हि मम मातरः  ॥  २।२६।३२  ॥   

वन्दितव्या इति । स्नेहः प्रीतिः । प्रणयः सौहृदम् । "प्रणयः स्यात्परिचये
याच्ञायां सौहृदेपि च" इति वैजयन्ती । भोगः पालनम् । "भोगो राज्ये धने
सौख्ये पालनाभ्यवहारयोः" इति वैजयन्ती । मयि स्नेहादित्रयमविशेषेण
कुर्वन्ति, अतस्तास्तुल्यतया वन्द्या इति भावः  ॥  २।२६।३२  ॥   

  

भ्रातृपुत्रसमौ चापि द्रष्टव्यौ च विशेषतः ।  

त्वया भरतशत्रुघ्नौ प्राणैः प्रियतरौ मम  ॥  २।२६।३३  ॥   

भ्रातृपुत्रसमाविति । भ्रातृपुत्रसमौ भ्रात्रा पुत्रेण च समौ । प्राणैः
प्राणेभ्यः  ॥  २।२६।३३  ॥   

  

विप्रिपवयं न च कर्त्तव्यं भरतस्य कदाचन ।  

स हि राजा प्रभुश्चैव देशस्य च कुलस्य च  ॥  २।२६।३४  ॥   

विप्रियमिति । राजत्वेप्यप्रभुत्वमनियन्तृत्वं कस्यचित्सम्भवतीति
तद्व्यावृत्त्यर्थं प्रभुरित्युक्तम् । देशपतेरकुलपतित्वदर्शनादाह देशस्य च
कुलस्य चेति  ॥  २।२६।३४  ॥   

  

आराधिता हि शीलेन प्रयत्नैश्चोपसेविताः ।  

राजानः सम्प्रसीदन्ति प्रकुप्यन्ति विपर्यये  ॥  २।२६।३५  ॥   

आराधिता इति । शीलेन अकुटिलवृत्त्या । प्रयत्नैः आलस्यत्यागादिभिः ।
विपर्यये शीलाद्यभावे  ॥  २।२६।३५  ॥   

  

औरसानपि पुत्रान् हि त्यजन्त्यहितकारिणः ।  

समर्थान् सम्प्रगृह्णन्ति जनानपि नराधिपाः  ॥  २।२६।३६  ॥   

औरसानिति । जनान् अबन्धून्  ॥  २।२६।३६  ॥   

  

सा त्वं वसेह कल्याणि राज्ञः समनुवर्तिनी ।  

भरतस्य रता धर्मे सत्यव्रतपरायणा  ॥  २।२६।३७  ॥   

सा त्वमिति । सत्यव्रतम् अमोघव्रतम्  ॥  २।२६।३७  ॥   

  

अहं गमिष्यामि महावनं प्रिये त्वया हि वस्तव्यमिहैव भामिनि ।  

यथा व्यलीकं कुरुषे न कस्यचित्तथा त्वया कार्यमिदं वचो मम  ॥  २।२६।३८  ॥   

अहमिति । व्यलीकम् अप्रियम् । कस्यचिदपि जनस्य यथा व्यलीकं न कुरुषे तथा
त्वया वर्तितव्यम्, इदं मम वचश्च कार्यम् । अत्रैव स्थातव्यमिति मम वचश्च
कार्यमिति । यद्वा यथा कस्यचिदपि व्यलीकं न कुरुषे तथा इदमपि मम वचस्त्वया
कार्यमित्यर्थः  ॥  २।२६।३८  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे षड्विशः
सर्गः  ॥  २६  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने षड्विंशः सर्गः  ॥  २६  ॥   


