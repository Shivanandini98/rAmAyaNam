+++
title = "०१४ रामानयनाय सुमन्त्रप्रेषणम्"
title_english = "014 The night passes"

+++


पुत्रशोकार्दितं पापा विसंज्ञं पतितं भुवि ।  

विवेष्टमानमुद्वीक्ष्य सैक्ष्वाकमिदमब्रवीत्  ॥  २।१४।१  ॥   

अथ रामविवासननिर्द्धारणं दर्शयति चतुर्दशे--पुत्रेत्यादि  ॥  २।१४।१  ॥   

  

पापं कृत्वैव किमिदं मम संश्रुत्य संश्रवम् ।  

शेषे क्षितितले सन्नः स्थित्यां स्थातुं त्वमर्हसि  ॥  २।१४।२  ॥   

पापमिति । संश्रवं दास्यामीति प्रतिज्ञाम् । संश्रुत्य कृत्वेत्यर्थः ।
पाकं पचतीतिवन्निर्देशः । पापं प्रतिज्ञाताकरणरूपं पापं कृत्वैव क्षितितले
सन्नः अवसन्नः सन् शेषे । किमिदं स्थित्यां मर्यादायां सत्यपरिपालनरूपायां
"मर्यादाधारणा स्थितिः" इत्यमरः । स्थातुमर्हसि  ॥  २।१४।२  ॥   

  

आहुः सत्यं हि परमं धर्मं धर्मविदो जनाः ।  

सत्यमाश्रित्य हि मया त्वं च धर्मप्रचोदितः  ॥  २।१४।३  ॥   

इदमेव युक्तमिति दर्शयति--आहुरित्यादिना । सत्यरूपं धर्ममाश्रित्य हि मया
प्रचोदितः  ॥  २।१४।३  ॥   

  

संश्रुत्य शैब्यः श्येनाय स्वां तनुं जगतीपतिः ।  

प्रदाय पक्षिणे राजन् जगाम गतिमुत्तमाम्  ॥  २।१४।४  ॥   

प्राणसङ्कटे कथं सत्यं पालनीयमित्यत्राह--संश्रुत्येत्यादिना  ॥  २।१४।४
 ॥   

  

तथा ह्यलर्कस्तेजस्वी ब्राह्मणे वेदपारगे ।  

याचमाने स्वके नेत्रे उद्धृत्या विमना ददौ  ॥  २।१४।५  ॥   

तथेति । याचमाने ब्राह्मणे । अविमनाः सुप्रसन्नमनाः सन् नेत्रे ददौ । तस्मा
इति शेषः  ॥  २।१४।५  ॥   

  

सरितां तु पतिः स्वल्पां मर्यादां सत्यमन्वितः ।  

सत्यानुरोधात्समये वेलां स्वां नातिवर्त्तते  ॥  २।१४।६  ॥   

सरितामिति । सरितां पतिः समुद्रः । मर्यादां सत्यमन्वितः वेलां नातिवर्त्तत
इति मर्यादारूपं सत्यं प्राप्तः सन् । सत्यानुरोधात्
स्वकृतसत्यानुवर्त्तनात् समये सङ्कल्पितकाले । स्वां वेलां स्वल्पामपि
नातिवर्तत इतिसम्बन्धः  ॥  २।१४।६  ॥   

  

सत्यमेकपदं ब्रह्म सत्ये धर्मः प्रतिष्ठितः ।  

सत्यमेवाक्षया वेदाः सत्येनैवाप्यते परम्  ॥  २।१४।७  ॥   

सत्यमिति । सत्यमेव एकपदं ब्रह्म एकं मुख्यम् । "एके मुख्यान्यकेवलाः"
इत्यमरः । पद्यत इति पदं परमप्राप्यम्, ब्रह्मेत्यर्थः । यद्वा एकं पदं
प्रणवरूपं वाचकं यस्य तत्तथा "ओमित्येकाक्षरं ब्रह्म" इति स्मृतेः । सत्ये
धर्मः प्रतिष्ठितः सत्यमेव धर्मस्य परा काष्ठेत्यर्थः । अक्षया वेदाश्च
सत्यमेव प्राधान्येन प्रतिपादयन्तीत्यर्थः । परं प्रयोजनं सत्येनैवाप्यते
 ॥  २।१४।७  ॥   

  

सत्यं समनुवर्त्तस्व यदि धर्मे धृता मतिः ।  

स वरः सफलो मे ऽस्तु वरदो ह्यसि सत्तम  ॥  २।१४।८  ॥   

सत्यमिति । अत्रादौ तस्मादित्युपस्कार्यम् । धृता स्थिरा । वरदः सर्वेषां
सर्ववरप्रदः  ॥  २।१४।८  ॥   

  

धर्मस्येहाभिकामार्थं मम चैवाभ्यचोदनात् ।  

प्रव्राजय सुतं रामं त्रिः खलु त्वां ब्रवीम्यहम्  ॥  २।१४।९  ॥   

धर्मस्येति । अभिकामार्थं प्रीत्यर्थम् । धर्माभिवृद्ध्यर्थमिति यावत् । मम
प्रियाया इति शेषः । समनस्कत्वज्ञापनाय त्रिरित्युक्तम्  ॥  २।१४।९  ॥   

  

समयं च ममाद्येमं यदि त्वं न करिष्यसि ।  

अग्रतस्ते परित्यक्ता परित्यक्ष्यामि जीवितम्  ॥  २।१४।१०  ॥   

समयमिति । समयं रामविवासनं । परित्यक्ता उपेक्षिता  ॥  २।१४।१०  ॥   

  

एवं प्रचोदितो राजा कैकेय्या निर्विशङ्कया ।  

नाशकत् पाशमुन्मोक्तुं बलिरिन्द्रकृतं यथा  ॥  २।१४।११  ॥   

एवमिति । एवं त्रिर्ब्रवीमीत्येवम् । पाशं सत्यपाशम् । अन्मोक्तुं
मोचयितुम् । बलिः महाबलिः । इन्द्रकृतम् इन्द्रद्वारोपेन्द्रकृतं पाशं
पदत्रयदानप्रतिज्ञारूपं पदत्रयादानान्निगलं वा  ॥  २।१४।११  ॥   

  

उद्भ्रान्तहृदयश्चापि विवर्णवदनो ऽभवत् ।  

स धुर्यो वै परिस्पन्दन् युगचक्रान्तरं यथा  ॥  २।१४।१२  ॥   

उद्भ्रान्तहृदय इति । स राजा युगचक्रयोरन्तरं परिस्पन्दन् गच्छन् । धुर्यो
यथा अनङ्वानिव । उद्भ्रान्तहृदयो विवर्णवदनश्चाभवत्  ॥  २।१४।१२  ॥   

  

विह्वलाभ्यां च नेत्राभ्यामपश्यन्निव भूमिपः ।  

कृच्छ्राद्धैर्येण संस्तभ्य कैकेयीमिदमब्रवीत्  ॥  २।१४।१३  ॥   

विह्वलाभ्यामिति । विह्वलाभ्यां क्षुब्धाभ्याम् । अपश्यन्निव अन्ध इव
स्थितः भूमिपः कृच्छ्रात् लब्धेन धैर्येण संस्तभ्य, दुःखातिशयजनितक्षोभं
निरुद्ध्येत्यर्थः  ॥  २।१४।१३  ॥   

  

यस्ते मन्त्रकृतः पाणिरग्नौ पापे मया धृतः ।  

तं त्यजामि स्वजं चैव तव पुत्रं सह त्वया  ॥  २।१४।१४  ॥   

य इति । हे पापे अग्नौ अग्निसमीपे सामीप्ये सप्तमी । मन्त्रकृतः
मन्त्रसंस्कृतः । यः पाणिर्मया धृतः तं त्यजामि, तत्प्रयुक्तव्यवहारं
त्यजामीत्यर्थः । अत एव स्वजं स्वस्मात् जातमपि तव पुत्रं त्वया सह त्यजामि
 ॥  २।१४।१४  ॥   

  

प्रयाता रजनीदेवि सूर्यस्योदयनं प्रति ।  

अभिषेकं गुरुजनस्त्वरयिष्यति मां ध्रुवम्  ॥  २।१४।१५  ॥   

प्रयातेति । उदयनं प्रति उदयं प्रतिलभ्य त्वरयिष्यतीति सम्बन्धः  ॥  २।१४।१५
 ॥   

  

रामाभिषेकसम्भारैस्तदर्थमुपकल्पितैः ।  

रामः कारयितव्यो मे मृतस्य सलिलक्रियाम्  ॥  २।१४।१६  ॥   

रामेति । तदर्थं रामाभिषेकार्थम् उपकल्पितैः रामाभिषेकसम्भारैः
रामाभिषेकसामग्रीभिःसह गुरुजनस्त्वरयिष्यतीति पूर्वेण सम्बन्धः । यद्वा
अभिषेकसामग्र्येव सलिलक्रियासामग्रीभवत्वित्यर्थः  ॥  २।१४।१६  ॥   

  

त्वया सपुत्रया नैव कर्त्तव्या सलिलक्रिया ।  

व्याहन्तास्यशुभाचारे यदि रामाभिषेचनम्  ॥  २।१४।१७  ॥   

त्वयेति । व्याहन्तासीति लुण्मध्यमपुरषैकवचनम्  ॥  २।१४।१७  ॥   

  

न च शक्नोम्यहं द्रष्टुं दृष्ट्वा पूर्वं तथासुखम् ।  

हतहर्षं निरानन्दं पुनर्जनमवाङ्मुखम्  ॥  २।१४।१८  ॥   

न चेति । तथासुखं तादृशसुखयुक्तम् । जनं दृष्ट्वा पुनः हतहर्षं
हतहर्षविकारम् । निरानन्दं अतएवावाङ्मुखं जनं द्रष्टुं न शक्नोमि  ॥ 
२।१४।१८  ॥   

  

तां तथा ब्रुवतस्तस्य भूमिपस्य महात्मनः ।  

प्रभाता शर्वरी पुण्या चन्द्रनक्षत्रशालिनी  ॥  २।१४।१९  ॥   

तामिति । तस्य ब्रुवतः तस्मिन् ब्रुवतीत्यर्थः । पुण्येत्युक्तिः अनन्तरं
रामदर्शनसम्भवात्  ॥  २।१४।१९  ॥   

  

ततः पापसमाचारा कैकेयी पार्थिवं पुनः ।  

उवाच परुषं वाक्यं वाक्यज्ञा रोषमूर्च्छिता  ॥  २।१४।२०  ॥   

तत इति । रोषमूर्च्छिता क्रोधेन व्याप्ता  ॥  २।१४।२०  ॥   

  

किमिदं भाषसे राजन् वाक्यं गररुजोपमम् ।  

आनाययितुमक्लिष्टं पुत्रं राममिहार्हसि  ॥  २।१४।२१  ॥   

स्थाप्य राज्ये मम सुतं कृत्वा रामं वनेचरम् ।  

निस्सपत्नां च मां कृत्वा कृतकृत्यो भविष्यसि  ॥  २।१४।२२  ॥   

किमिदमिति । गररुजोपमं विषजनितव्याधिसदृशम् । अङ्गरुजोपममितिपाठे
सर्वाङ्गव्याप्तमहाव्याधिसदृशमित्यर्थः । अङ्गेति सम्बोधनं वा । अक्लिष्टम्
अक्लेशं यथा भवति तथा आनाययितुमिति सम्बन्धः  ॥  २।१४।२१२२  ॥   

  

स नुन्न इव तीक्ष्णेन प्रतोदेन हयोत्तमः ।  

राजा प्रयोदितो ऽभीक्ष्णं कैकेयीमिदमब्रवीत्  ॥  २।१४।२३  ॥   

स इति । नुन्नः व्यथितः । प्रतोदेन तोत्रेण । अभीक्ष्णं पुनः पुनः । "पुनः
पुनः शश्वदभीक्ष्णमसकृत्समाः" इत्यमरः  ॥  २।१४।२३  ॥   

  

धर्मबन्धेन बद्धो ऽस्मि नष्टा च मम चेतना ।  

ज्येष्ठं पुत्रं प्रियं रामं द्रष्टुमिच्छामि धार्मिकम्  ॥  २।१४।२४  ॥   

धर्मबन्धेनेति । धर्मबन्धेन धर्मपाशेन । बद्धोस्मीत्यनेन रामविवासनं
मनागनुज्ञातम् । द्रष्टुमिच्छामि गमनात्पूर्वमिति शेषः  ॥  २।१४।२४  ॥   

  

ततः प्रभातां रजनीमुदिते च दिवाकरे ।  

पुण्ये नक्षत्रयोगे च मुहूर्त्ते च समाहिते  ॥  २।१४।२५  ॥   

तत इत्यादि परमद्विजैरित्यन्तमेकं वाक्यम् । प्रभातां रजनीं प्रभातायां
रजन्यां समाहिते सन्निहिते सति  ॥  २।१४।२५  ॥   

  

वसिष्ठो गुणसम्पन्नः शिष्यैः परिवृतस्तदा ।  

उपगृह्याशु सम्भारान् प्रविवेश पुरोत्तमम्  ॥  २।१४।२६  ॥   

सिक्तसम्मार्जितपथां पताकोत्तमभूषिताम् ।  

विचित्रकुसुमाकीर्णां नानास्रग्भिर्विराजिताम्  ॥  २।१४।२७  ॥   

प्रविवेश पुरोत्तमम् इत्यनेन वसिष्ठो नगरबाह्यसरय्वां स्नानाद्यनुष्ठानं
कृत्वा पुरीं प्रविष्टवानित्यवगम्यते  ॥  २।१४।२६२७  ॥   

  

संहृष्टमनुजोपेतां समृद्धविपणापणाम् ।  

महोत्सवसमाकीर्णां राघवार्थे समुत्सुकाम्  ॥  २।१४।२८  ॥   

चन्दनागरुधूपैश्च सर्वतः परिधूपिताम् ।  

तां पुरीं समतिक्रम्य पुरन्दरपुरोपमाम्  ॥  २।१४।२९  ॥   

ददर्शान्तःपुरं श्रेष्ठं नानाद्विजगणायुतम् ।  

पौरजानपदाकीर्णं ब्राह्मणैरुपशोभितम् ।  

यज्ञविद्भिः सुसम्पूर्णं सदस्यैः परमद्विजैः  ॥  २।१४।३०  ॥   

समृद्धविपणापणां समृद्धाः विपणाः विक्रय्याः येषां ते समृद्धविपणाः आपणाः
निषद्याः यस्यां ताम् । समुत्सुकां समुत्सुकजनाम्  ॥  २।१४।२८३०  ॥   

  

तदन्तःपुरमासाद्य व्यतिचक्राम तु जनम् ।  

वसिष्ठः परमप्रीतः परमर्षिर्विवेश च  ॥  २।१४।३१  ॥   

तदिति । तं जनं पौरादिजनम् । व्यतिचक्रामेत्यनेनान्तःपुरद्वारवेदिकां
प्राप्त इति गम्यते । विवेश वेदिकायामिति शेषः  ॥  २।१४।३१  ॥   

  

स त्वपश्यद्विनिष्क्रान्तं सुमन्त्रं नाम सारथिम् ।  

द्वारे तु राजसिंहस्य सचिवं प्रियदर्शनम्  ॥  २।१४।३२  ॥   

स इति । विनिष्क्रान्तम् स्वगृहादिति शेषः । द्वारे अन्तःपुरद्वारे ।
प्रियदर्शनमित्यनेनाभिषेकार्थमात्मानमलंकृत्यागत इत्युक्तम्  ॥  २।१४।३२
 ॥   

  

तमुवाच महातेजाः सूतपुत्रं विशारदम् ।  

वसिष्ठः क्षिप्रमाचक्ष्व नृपतेर्मामिहागतम्  ॥  २।१४।३३  ॥   

तमिति । क्षिप्रमाचक्ष्वेति वसिष्ठः प्रोवाचेतिसम्बन्धः  ॥  २।१४।३३  ॥   

  

इमे गङ्गोदकघटाः सागरेभ्यश्च काञ्चनाः ।  

औदुम्बरं भद्रपीठमभिषेकार्थमाहृतम्  ॥  २।१४।३४  ॥   

इम इत्यादि । काञ्चनाः काञ्चनमयाः । गङ्गोदकघटाः गङ्गोदकपूर्णघटाः । अत्र
आहृतमित्येतद्वचनव्यत्ययेन सम्बध्यते । इमे इति छेदमपि । सागरेभ्य आहृता
इमे उदकघटा इत्यध्याहारेण योज्यम्  ॥  २।१४।३४  ॥   

  

सर्वबीजानि गन्धाश्च रत्नानि विविधानि च ।  

क्षौद्रं दधि धृतं लाजा दर्भाः सुमनसः पयः  ॥  २।१४।३५  ॥   

क्षौद्रं मधु  ॥  २।१४।३५  ॥   

  

अष्टौ च कन्यारुचिरा मत्तश्च वरवारणः ।  

चतुरश्वो रथः श्रीमान् निस्त्रिंशो धनुरुत्तमम्  ॥  २।१४।३६  ॥   

ऽचतुरश्वो रथः श्रीमान् निस्त्रिंशो धनुरुत्तमम्ऽ इत्यत्रतु इति
गायत्र्याश्चतुर्थाक्षरम् । निस्त्रिंशः खङ्गः  ॥  २।१४।३६  ॥   

  

वाहनं नरसंयुक्तं छत्रं च शशिसन्निभम् ।  

श्वेते च वालव्यजने भृङ्गारश्च हिरण्मयः  ॥  २।१४।३७  ॥   

भृङ्गारः कनकालुका  ॥  २।१४।३७  ॥   

  

हेमदामपिनद्धश्च ककुद्मान् पाण्डरो वृषः ।  

केसरी च चतुर्दंष्ट्रो हरिश्रेष्ठो महाबलः  ॥  २।१४।३८  ॥   

सिंहासनं व्याघ्रतनुः समिद्धश्च हुताशनः ।  

सर्ववादित्रसङ्घाश्च वेश्याश्चालंकृताः स्त्रियः  ॥  २।१४।३९  ॥   

केसरी प्रशस्तकेसरः । हरिश्रेष्ठः अश्वोत्तमः  ॥  २।१४।३८३९  ॥   

  

आचार्या ब्राह्मणां गावः पुण्याश्च मृगपक्षिणः ।  

पौरजानपदश्रेष्ठा नैगमाश्च गणैः सह  ॥  २।१४।४०  ॥   

एते चान्ये च बहवः प्रीयमाणाः प्रियम्वदाः ।  

अभिषेकाय रामस्य सह तिष्ठन्ति पार्थिवैः  ॥  २।१४।४१  ॥   

व्याघ्रतनुः व्याघ्रचर्मेत्यर्थः । नैगमो वणिजः । "नैगमो वणिजो वणिक्"
इत्यमरः  ॥  २।१४।४०४१  ॥   

  

त्वरयस्व महाराजं यथा समुदिते ऽहनि ।  

पुण्ये नक्षत्रयोगे च रामो राज्यमवाप्नुयात्  ॥  २।१४।४२  ॥   

इति तस्य वचः श्रुत्वा सूतपूत्रो महात्मनः ।  

स्तुवन्नृपतिशार्दूलं प्रविवेश निवेशनम्  ॥  २।१४।४३  ॥   

समुदिते सम्यग्व्यक्ते  ॥  २।१४।४२४३  ॥   

  

तं तु पूर्वोदितं वृद्धं द्वारस्था राजसम्मतम् ।  

न शेकुरभिसंरोद्धुं राज्ञः प्रियचिकीर्षवः  ॥  २।१४।४४  ॥   

पूर्वोदितम् अयं सर्वदा अनिवार्य इति राज्ञा पूर्वमुक्तम्  ॥  २।१४।४४  ॥   

  

स समीपस्थितो राज्ञस्तामवस्थामजज्ञिवान् ।  

वाग्भिः परमतुष्टाभिरभिष्टोतुं प्रचक्रमे  ॥  २।४।४५  ॥   

स इति । अजज्ञिवान् अज्ञातवान्  ॥  २।४।४५  ॥   

  

ततः सूतो यथाकालं पार्थिवस्य निवेशने ।  

सुमन्त्रः प्राञ्जलिर्भूत्वा तुष्टाव जगतीपतिम्  ॥  २।१४।४६  ॥   

तत इति । यथाकालं प्रातःकालार्हम्  ॥  २।१४।४६  ॥   

  

यथा नन्दति तेजस्वी सागरो भास्करोदये ।  

प्रीतः प्रीतेन मनसा तथानन्दघनः स्वतः  ॥  २।१४।४७  ॥   

इन्द्रमस्यां तु वेलायामभितुष्टाव मातलिः ।  

सो ऽजयद्दानवान् सर्वांस्तथा त्वां बोधयाम्यहम्  ॥  २।१४।४८  ॥   

यथेति । भास्करोदयेपि समुद्रवृद्धिरस्त्येव । यद्वा भासः करोतीति
व्युत्पत्त्या भास्करश्चन्द्रः  ॥  २।१४।४७४८  ॥   

  

वेदाः सहाङ्गविद्याश्च यथा ह्यात्मभुवं विभुम् ।  

ब्रह्माणं बोधयन्त्यद्य तथा त्वां बोधयाम्यहम्  ॥  २।१४।४९  ॥   

वेदा इति । सहाङ्गविद्याः अङ्गभूतशिक्षादिविद्यासहिताः । ब्रह्माणं
बोधयन्ति सृष्ट्युपयोगितत्तदर्थबोधं जनयन्ति । तथाह मनुः-- "नाम रूपं च
भूतानां कृत्यानां च प्रपञ्चनम् । वेदशब्देभ्य एवादौ देवादीनां चकार सः  ॥ "
इति  ॥  २।१४।४९  ॥   

  

आदित्यः सह चन्द्रेण यथा भूतधरां शुभाम् ।  

बोधयत्यद्य पृथिवीं तथा त्वां बोधयाम्यहम्  ॥  २।१४।५०  ॥   

आदित्य इति । भूतधरां सर्वप्राणिधरां पृथिवीं बोधयति विशेषणद्वारा
पृथ्वीबोधनम्, अद्य बोधयामीत्यन्वयः  ॥  २।१४।५०  ॥   

  

उत्तिष्ठाशु महाराज कृत कौतुकमङ्गलः ।  

विराजमानो वपुषा मेरोरिव दिवाकरः  ॥  २।१४।५१  ॥   

सोमसूर्यौ च काकुत्स्थ शिववैश्रवणावपि ।  

वरुणश्चाग्निरिन्द्रश्च विजयं प्रदिशन्तु ते  ॥  २।१४।५२  ॥   

उत्तिष्ठेति । कृतकौतुकमङ्गलः कृतं कौतुकहेतुभूतं मङ्गलाचरणं येन स
तथोक्तः, सर्वानन्दोत्पादनाय कृतदेहालङ्कार इत्यर्थः । यद्वा कौतुकम्
उत्सवः । कृतोत्सवार्थमङ्गलानुष्ठान इत्यर्थः । मेरोर्दिवाकर इव दिवाकरस्य
प्रधानमेरोरुत्थानं मेरुसम्बद्धरथाक्षद्वारेति ज्ञेयम्  ॥  २।१४।५१५२  ॥   

  

गता भगवती रात्रिः कृतं कृत्यमिदं तव ।  

बुध्यस्व नृपशार्दूल कुरु कार्यमनन्तरम्  ॥  २।१४।५३  ॥   

गतेति । सर्वानन्दकररामाभिषेकमहोत्सवोपयुक्तत्वाद्रात्रिर्भगवतीति स्तूयते
 ॥  २।१४।५३  ॥   

  

उदतिष्ठत रामस्य समग्रमभिषेचनम् ।  

पौरजानपदैश्चापि नैगमैश्च कृताञ्जलिः  ॥  २।१४।५४  ॥   

स्वयं वसिष्ठो भगवान् ब्राह्मणैः सह तिष्ठति ।  

क्षिप्रमाज्ञाप्यतां राजन् राघवस्याभिषेचनम्  ॥  २।१४।५५  ॥   

यथा ह्यपालाः पशवो यथा सेना ह्यनायका ।  

यथा चन्द्रं विना रात्रिर्यथा गावो विना वृषम्  ॥  २।१४।५६  ॥   

एवं हि भवता राष्ट्रं यत्र राजा न दृश्यते  ॥  २।१४।५७  ॥   

उदतिष्ठतेति । "उदो ऽनूर्ध्वकर्मणि" इत्यात्मनेपदम् । उपस्थितमित्यर्थः ।
अभिषेचनं अभिषेकसाधनम् । उपतिष्ठतीतिपाठान्तरम्  ॥  २।१४।५४५७  ॥   

  

इति तस्य वचः श्रुत्वा सान्त्वपूर्वमिवार्थवत् ।  

अभ्यकीर्यत शोकेन भूय एव महीपतिः  ॥  २।१४।५८  ॥   

इतीति । सान्त्वपूर्वं सामपूर्वं "साम सान्त्वम्" इत्यमरः ।
अर्थवदितिनिर्देशः । प्रातःकालप्रबोधस्य सर्वविजयहेतुत्वात्  ॥  २।१४।५८
 ॥   

  

ततः स राजा तं सूतं सन्नहर्षः सुतं प्रति ।  

शोकरक्तेक्षणः श्रीमान् उद्वीक्ष्योवाच धार्मिकः ।  

वाक्यैस्तु खलु मर्माणि मम भूयो निकृन्तसि  ॥  २।१४।५९  ॥   

ततः स राजेत्यादि । सुतं प्रति सन्नहर्षः नष्टहर्षः । भूयो निकृन्तसि
कैकेयीवाक्यकृत्तानि मर्माणि भूयोप्यनुचितकालस्तुतिभिर्निकृन्तसीत्यर्थः ।
अत्र इतिशब्दो ऽध्याहार्यः  ॥  २।१४।५९  ॥   

  

सुमन्त्रः करुणं श्रुत्वा दृष्ट्वा दीनं च पार्थिवम् ।  

प्रगृहीताञ्जलिः किञ्चित्तस्माद्देशादपाक्रमत्  ॥  २।१४।६०  ॥   

करुणं दीनवाक्यम्  ॥  २।१४।६०  ॥   

  

यदा वक्तुं स्वयं दैन्यान्न शशाक महीपतिः ।  

तदा सुमन्त्रं मन्त्रज्ञा कैकेयी प्रत्युवाच ह  ॥  २।१४।६१  ॥   

मन्त्रज्ञा राजनीत्यनुसारेण स्वकार्योचितविचारज्ञेत्यर्थः  ॥  २।१४।६१  ॥   

  

सुमन्त्र राजा रजनीं रामहर्षसमुत्सुकः ।  

प्रजागरपरिश्रान्तो निद्रावया वशमेयिवान्  ॥  २।१४।६२  ॥   

तद्गच्छ त्वरितं सूत राजपुत्रं यशस्विनम् ।  

राममानय भद्र ते नात्र कार्या विचारणा  ॥  २।१४।६३  ॥   

सुमन्त्रेति । रजनीमिति अत्यन्तसंयोगे द्वितीया । प्रजागरो निद्राक्षयः ।
विचारणेत्यनन्तरमितिशब्दोध्याहर्तव्यः । इति प्रत्युवाचेत्यन्वयः  ॥ 
२।१४।६२६३  ॥   

  

स मन्यमानः कल्याणं हृदयेन ननन्द च ।  

निर्जगाम च सम्प्रीत्या त्वरितो राजशासनात्  ॥  २।१४।६४  ॥   

सुमन्त्रश्चिन्तयामास त्वरितं चोदितस्तया ।  

व्यक्तं रामाभिषेकार्थमिहायास्यति धर्मवित्  ॥  २।१४।६५  ॥   

इति सूतो मतिं कृत्वा हर्षेण महता वृतः ।  

निर्जगाम महाबाहू राघवस्य दिदृक्षया  ॥  २।१४।६६  ॥   

स इति । राजशासनादित्युक्तिः राजसम्मतमिति बुद्ध्या  ॥  २।१४।६४६६  ॥   

  

सागरह्रदसङ्काशात् सुमन्त्रो ऽन्तःपुराच्छुभात् ।  

निष्क्रम्य जनसम्बाधं ददर्श द्वारमग्रतः  ॥  २।१४।६७  ॥   

सागरह्रदयसङ्काशादिति । सागरह्रदः समुद्रान्तर्गतहृदः ।
पुरान्तर्वत्यन्तःपुरत्वात्समुद्रस्थह्रदौपम्यम् । जनसम्बाधं जनैर्निबिडम्
 ॥  २।१४।६७  ॥   

  

ततः पुरस्तात् सहसा विनिर्गतो महीपतीन् द्वारगतो विलोकयन् ।  

ददर्श पौरान् विविधान् महाधनानुपस्थितान् द्वारमुपेत्य विष्ठितान्  ॥ 
२।१४।६८  ॥   

तत इति । पुरस्तादग्रे महीपतीन् विलोकयन् पश्चात् पौरान् ददर्श । महाधनान्
उपहारपाणीन् । उपस्थितान् उपस्थानं सदः कुर्वतः  ॥  २।१४।६८  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे चतुर्दशः
सर्गः  ॥  १४  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने चतुर्दशः सर्गः  ॥  १४  ॥   


