+++
title = "०१० दशरथकृतप्रसादनम्"
title_english = "010 Kaikeyi enters the house of wrath"

+++


विदर्शिता यदा देवी कुब्जया पापया भृशम् ।  

तदा शेते स्म सा भूमौ दिग्धविद्धेव किन्नरी  ॥  २।१०।१  ॥   

अथ पूर्वोक्तं कैकेयीक्रोधमविचाल्यत्वसूचनायानुवदन् राज्ञः
कैकेयीदर्शनानुनयौ दर्शयति--विदर्शितेति । विदर्शिता विपरीतं बोधिता ।
दिग्धविद्धा विषलिप्तबाणेन प्रहृता । "विषक्ते दिग्धलिप्तकौ" इत्यमरः  ॥ 
२।१०।१  ॥   

  

निश्चित्य मनसा कृत्यं सा सम्यगिति भामिनी ।  

मन्थरायै शनैः सर्वमाचचक्षे विचक्षणा  ॥  २।१०।२  ॥   

निश्चित्येति । सा कैकेयी कृत्यं कर्तव्यं पुरोक्तरीत्या मनसा निश्चित्य ।
सर्वं त्वदुक्तं सम्यगिति मन्थरायै आचचक्षेतिसम्बन्धः  ॥  २।१०।२  ॥   

  

सा दीना निश्चयं कृत्वा मन्थरावाक्यमोहिता ।  

नागकन्येव निश्वस्य दीर्घमुष्णं च भामिनी ।  

मुहूर्त्तं चिन्तयामास मार्गमात्ममुखावहम्  ॥  २।१०।३  ॥   

सा दीनेत्यर्धत्रयमेकं वाक्यम् । दीना अत्र स्वोद्योगः फलिष्यति नवेति
शङ्क्या दीना । मार्गं उपायम् । एतदर्धत्रयं निश्चित्येति पूर्वश्लोकात्
पूर्वमेव निवेशनीयम् । अर्थसङ्गतिस्वारस्यात्  ॥  २।१०।३  ॥   

  

सा सुहृच्चार्थकामा च तन्निशम्य सुनिश्चयम् ।  

बभूव परमप्रीता सिद्धिं प्राप्येव मन्थरा  ॥  २।१०।४  ॥   

सेति । तं निश्चयं ऽइह वा मां मृताम्ऽ इत्यादिना पूर्वसर्गान्तोक्तनिश्चयम्
। निशम्य श्रुत्वा । सिद्धिं निश्चयफलम् । प्राप्येव प्रीता  ॥  २।१०।४  ॥   

  

अथ सा मर्षिता देवी सम्यक् कृत्वा विनिश्चयम् ।  

संविवेशाबला भूमौ निवेश्य भ्रुकुटीं मुखे  ॥  २।१०।५  ॥   

अथेति । पुनःसंवेशनाभिधानं
रोषसूचकभ्रुकुटीकरणमाल्यभूषणापवेधादिविशेषप्रदर्शनार्थम् । भ्रुकुटीं
क्रोधजनिताकारविशेषम्  ॥  २।१०।५  ॥   

  

ततश्चित्राणि माल्यानि दिव्यान्याभरणानि च ।  

अपविद्धानि कैकेय्या तानि भूमिं प्रपेदिरे  ॥  २।१०।६  ॥   

पूर्वं त्यक्तभूषणादीनामौदासीन्येन भूमौ विक्षेपं दर्शयति--तत इति ।
यान्यप्यविद्धानि तानि भूमिं प्रपेदिरे न तु मञ्जूषिकाम् ।
क्रोधातिशयसूचनाय भूमावुत्सर्जनम्  ॥  २।१०।६  ॥   

  

तया तान्यपविद्धानि माल्यान्याभरणानि च ।  

अशोभयन्त वसुधां नक्षत्राणि यथा नभः  ॥  २।१०।७  ॥   

व्याकीर्णत्वद्योतनाय तानि वर्णयति--तयेत्यादिना  ॥  २।१०।७  ॥   

  

क्रोधागारे निपतिता सा बभौ मलिनाम्बरा ।  

एकवेणीं दृढं बध्वा गतसत्त्वेव किन्नरी  ॥  २।१०।८  ॥   

क्रोधागार इति । गतसत्त्वा क्षीणबला, विगतासुरितिवार्थः ।
"द्रव्यासुव्यवसायेषु सत्त्वमस्त्री तु जन्तुषु" इत्यमरः  ॥  २।१०।८  ॥   

  

आज्ञाप्य तु महाराजो राघवस्याभिषेचनम् ।  

उपस्थानमनुज्ञाप्य प्रविवेश निवेशनम्  ॥  २।१०।९  ॥   

आज्ञाप्येति । आज्ञाप्य सुमन्त्रादीन्नियम्य । अभिषेचनं अभिषेचनसाधनं प्रति
। उपस्थानं आस्थानम्, सद इत्यर्थः । अनुज्ञाप्य अनुज्ञां कारयित्वा । यद्वा
पञ्चमसर्गे ऽगुरुणा त्वभ्यनुज्ञातःऽ इत्युक्तत्वाद्वसिष्ठ
एवोपस्थानशब्देनोच्यते  ॥  २।१०।९  ॥   

  

अद्य रामाभिषेको वै प्रसिद्ध इति जज्ञिवान् ।  

प्रियार्हां प्रियमाख्यातुं विवेशान्तःपुरं वशी  ॥  २।१०।१०  ॥   

अद्येति । रामाभिषेकः अद्य वै इदानीमेव प्रसिद्ध इति जज्ञिवान् । इतःपूर्वं
कैकेय्याः श्रोतुमवकाशो नास्तीति ज्ञातवानित्यर्थः । सर्वमस्य वशे वर्तत
इति वशी स्वतन्त्रः । अतः स्वयमेव प्रियार्हां कैकेयी प्रति
प्रियमाख्यातुमन्तःपुरं विवेश  ॥  २।१०।१०  ॥   

  

स कैकेय्या गृहं श्रेष्ठं प्रविवेश महायशाः ।  

पाण्डराभ्रमिवाकाशं राहुयुक्तं निशाकरः  ॥  २।१०।११  ॥   

स इति । स्वबाधककैकेयीयुक्तत्वाद्राहुयुक्तमित्युक्तम्  ॥  २।१०।११  ॥   

  

शुकबर्हिणसंघुष्टं क्रौञ्चहंसरुतायुतम् ।  

वादित्ररवसंघुष्टं कुब्जावामनिकायुतम्  ॥  २।१०।१२  ॥   

अथ दशरथस्य कैकेयीवचनकर्तव्यत्वाय रामाभिषेकविघ्नमियं करिष्यतीति
बुद्ध्यनुत्पादाय च रतिभावोद्दीपनान्यन्तःपुरे दर्शयति--शुकेत्यादि ।
वादित्ररवसंघुष्टं वीणादिचतुर्विधवाद्यरवानुनादितम् "ततं वीणादिकं
वाद्यमानद्धं मुरजादिकम् । वंशादिकं तु सुषिरं कांस्यतालादिकं घनम् ।
चतुर्विधमिदं वाद्यं वादित्रातोद्यनामकम्  ॥ " इत्यमरः। कुब्जादीनां
प्रियानुकूल्यहेतुत्वाद्रतिवृद्धिहेतुत्वम्  ॥  २।१०।१२  ॥   

  

लतागृहैश्चित्रगृहैश्चम्पकाशोकशोभितैः ।  

दान्तराजतसौवर्णवेदिकाभिः समायुतम्  ॥  २।१०।१३  ॥   

नित्यपुष्पफलैर्वृक्षैर्वापीभिश्चोपशोभितम् ।  

दान्तराजतसौवर्णैः संवृतं परमासनैः  ॥  २।१०।१४  ॥   

लतागृहैः चित्रगृहैश्चोपलक्षितम् । दान्ताः दन्तनिर्मिताः ।
नित्यपुष्पफलैरिति दोहदविशेषादिति ज्ञेयम्  ॥  २।१०।१३१४  ॥   

  

विविधैरन्नपानैश्च भक्ष्यैश्च विविधैरपि ।  

उपपन्नं महार्हैश्च भूषितैस्त्रिदिवोपमम्  ॥  २।१०।१५  ॥   

तत् प्रविश्य महाराजः स्वमन्तःपुरमृद्धिमत् ।  

न ददर्श प्रियां राजा कैकेयीं शयनोत्तमे  ॥  २।१०।१६  ॥   

विविधैरिति । भक्ष्यैः अपूपादिभिः भूषितैः स्त्रीजनैरिति शेषः । अत एव
त्रिदिवोपमम्  ॥  २।१०।१५१६  ॥   

  

स कामबलसंयुक्तो रत्यर्थं मनुजाधिपः ।  

अपश्यन् दयितां भार्यां पप्रच्छ विषसाद च  ॥  २।१०।१७  ॥   

स इति । कामबलसंयुक्तः उद्दीपनदर्शनादुचितकालत्वाच्चेति भावः । अत एव
रत्यर्थं प्रपच्छ क्व गतासीत्येवम् । प्रत्युत्तराभावाद्विषसाद च  ॥ 
२।१०।१७  ॥   

  

न हि तस्य पुरा देवी तां वेलामत्यवर्त्तत ।  

न च राजा गृहं शून्यं प्रविवेश कदाचन  ॥  २।१०।१८  ॥   

विषादहेतुमाह--न हीति । तां वेलां रतिवेलाम्  ॥  २।१०।१८  ॥   

  

ततो गृहगतो राजा कैकेयीं पर्यपृच्छत ।  

यथापुरमविज्ञाय स्वार्थलिप्सुमपण्डिताम्  ॥  २।१०।१९  ॥   

प्रतिहारी त्वथोवाच सन्त्रस्ता सुकृताञ्जलिः ।  

देव देवी भृशं क्रुद्धा क्रोधागारमभिद्रुता  ॥  २।१०।२०  ॥   

तत इति । कैकेयीं स्वार्थलिप्सुं स्वप्रयोजनपराम् । अविज्ञाय यथापुरं
यथापूर्वं । पर्यपृच्छत प्रतिहारीमिति शेषः । पूर्वमदर्शनकाले यथा पृच्छति
तथापृच्छदित्यर्थः  ॥  २।१०।१९२०  ॥   

  

प्रतिहार्या वचः श्रुत्वा राजा परमदुर्मनाः ।  

विषसाद पुनर्भूयो लुलितव्याकुलेन्द्रियः  ॥  २।१०।२१  ॥   

प्रतिहार्या इति । भूयः अतिशयेन । अदर्शनविषादादपि
क्रोधागारप्रवेशश्रवणादतिशयेन विषसाद लुलितव्याकुलेन्द्रियः लुलितानि
धूर्णितानि व्याकुलानि स्वस्वविषयग्रहणासमर्थानि इन्द्रियाणि यस्य स
तथोक्तः  ॥  २।१०।२१  ॥   

  

तत्र तां पतितां भूमौ शयानामतथोचिताम् ।  

प्रतप्त इव दुःखेन सोपश्यज्जगतीपतिः  ॥  २।१०।२२  ॥   

तत्रेति । अतथोचितां भूमिशयनानर्हाम्  ॥  २।१०।२२  ॥   

  

स वृद्धस्तरुणीं भार्यां प्राणेभ्यो ऽपि गरीयसीम् ।  

अपापः पापसङ्कल्पं ददर्श धरणीतले  ॥  २।१०।२३  ॥   

रामाभिषेकसंरम्भे सपत्नीमातुः क्रोधस्तन्निमित्त इति कुतो राजा न
ज्ञातवानित्यत्राह--स इति । अकुटिलत्वात् व्यामोहाच्च न ज्ञातवानिति भावः
 ॥  २।१०।२३  ॥   

  

लतामिव विनिष्कृत्तां पतितां देवतामिव ।  

किन्नरीमिव निर्धूतां च्युतामप्सरसं यथा  ॥  २।१०।२४  ॥   

तद्दर्शनस्य दुस्सहत्वमाह--लतामिवेति । पतितां भूगतां निर्धूताम् "धूञ्
कम्पने" । व्याकुलितामिति यावत् । च्युतां दिव इति शेषः  ॥  २।१०।२४  ॥   

  

मायामिव परिभ्रष्टां हरिणीमिव संयुताम् ।  

करेणुमिव दिग्धेन विद्धां मृगयुना वने  ॥  २।१०।२५  ॥   

मायामिति । वामीमिव परिभ्रष्टामित्यपि पाठः--वामीं वडवां "वाम्यश्ववडवा"
इत्यमरः । संयतां वागुरया बद्धाम् । दिग्धेन विपलिप्तबाणेन । "विषाक्ते
दिग्धलिप्तकौ" इत्यमरः । मृगयुना व्याधेन ।
सम्यग्भूगतत्वाश्चर्यावहत्वदयनीयत्वदर्शनीयत्वविलुलितवर्णत्वनिश्चेष्टत्वसन्तापावहत्वानि
क्रमाल्लताद्यौपम्येन लभ्यन्ते  ॥  २।१०।२५  ॥   

  

महागज इवारण्ये स्नेहात्परिममर्श ताम् ।  

परिमृश्य च पाणिभ्यामभिसन्त्रस्तचेतनः  ॥  २।१०।२६  ॥   

कामी कमलपत्राक्षीमुवाच वनितामिदम्  ॥  २।१०।२७  ॥   

महागज इति । अभिसंत्रस्तचेतनः अभितः सम्यक् त्रस्ता चेतना बुद्धिर्यस्य ।
किमर्थेच्छुः उत रोगग्रस्ता उत क्रुद्धेति त्रासः । कमलपत्राक्षीमिति
कामित्वद्योतनम्  ॥  २।१०।२६२७  ॥   

  

न ते ऽहमभिजानामि क्रोधमात्मनि संश्रितम् ।  

देवि केनाभिशप्तासि केन वासि विमानिता  ॥  २।१०।२८  ॥   

नेति । आत्मनि त्वयि मयि वा अभिशप्ता परुषिता  ॥  २।१०।२८  ॥   

  

यदिदं मम दुःखाय शेषे कल्याणि पांसुषु ।  

भूमौ शेषे किमर्थं त्वं मयि कल्याणचेतसि  ॥  २।१०।२९  ॥   

यदिति । पांसुषु शेष इति यत् इदं मम दुःखायेति सम्बन्धः  ॥  २।१०।२९  ॥   

  

भूतोपहतचित्तेव मम चित्तप्रमाथिनी  ॥  २।१०।३०  ॥   

भूतोपहतचित्तेव पिशाचग्रस्तचित्तेव  ॥  २।१०।३०  ॥   

  

सन्ति मे कुशला वैद्यास्त्वभितुष्टाश्च सर्वशः ।  

सुखितां त्वां करिष्यन्ति व्याधिमाचक्ष्व भामिनि  ॥  २।१०।३१  ॥   

रोगपक्षं परिहरति--सन्तीति । अभितुष्टाः दानमानादिभिः  ॥  २।१०।३१  ॥   

  

कस्य वा ते प्रियं कार्यं केन वा विप्रियं कृतम् ।  

कः प्रियं लभतामद्य को वा सुमहदप्रियम्  ॥  २।१०।३२  ॥   

क्रोधपक्षे परिहारमाह--कस्य वेति । कस्येति तृतीयार्थे षष्ठी । केन वा ते
प्रियं कृतमित्यर्थः । प्रियाप्रियकारिणोः फलमाह कः प्रियमिति  ॥  २।१०।३२
 ॥   

  

मा रोदीर्मा च कार्षीस्त्वं देवि सम्परिशोषणम् ।  

अवध्यो वध्यतां को वा को वा वध्यो विमुच्यताम्  ॥  २।१०।३३  ॥   

दरिद्रः को भवत्वाढ्यो द्रव्यवान् वाप्यकिञ्चनः  ॥  २।१०।३४  ॥   

मारोदीरिति । मारोदीः रोदनं माकार्षीः । सम्परिशोषणं कायक्लेशम्  ॥ 
२।१०।३३३४  ॥   

  

अहं चैव मदीयाश्च सर्वे तव वशानुगाः ।  

न ते किञ्चिदभिप्रायं व्याहन्तुमहमुत्सहे  ॥  २।१०।३५  ॥   

आत्मनो जीवितेनापि ब्रूहि यन्मनसेच्छसि ।  

बलमात्मनि जानन्ती न मां शङ्कितुमर्हसि  ॥  २।१०।३६  ॥   

करिष्यामि तव प्रीतिं सुकृतेनापि ते शपे  ॥  २।१०।३७  ॥   

अर्थेच्छापक्षं परिहरति--अहमिति । मम जीवनेनापि हेतुना त्वत्प्रियं
व्याहन्तुं नोत्सहे, त्वत्प्रियार्थं जीवितमपि परित्यजामीत्यर्थः । आत्मनि
बलं त्वयि विद्यमानं वाल्लभ्यं बलम्  ॥  २।१०।३५३७  ॥   

  

यावदावर्त्तते चक्रं तावती मे वसुन्धरा ।  

प्राचीनाः सिन्धुसौवीराः सौराष्ट्रा दक्षिणापथाः  ॥  २।१०।३८  ॥   

वङ्गाङ्गमगध मत्स्याः समृद्धाः काशिकोसलाः ।  

तत्र जातं बहुद्रव्यं धनधान्यमजाविकम्  ॥  २।१०।३९  ॥   

ततो वृणीष्व कैकेयि यद्यत्त्वं मनसेच्छसि  ॥  २।१०।४०  ॥   

चक्रं सूर्यस्य रथचक्रम्, आज्ञा वा । प्राचीना इत्यादि प्राचीनादिदेशाः ये
सन्तीति शेषः । तत्र तेषु देशेषु धनधान्यम् यदस्तीति शेषः । ततः तत्र  ॥ 
२।१०।३८४०  ॥   

  

किमायासेन ते भीरु उत्तिष्ठोत्तिष्ठ शोभने ।  

तत्त्वं मे ब्रूहि कैकेयि यतस्ते भयमागतम्  ॥  २।१०।४१  ॥   

तत्ते व्यपनयिष्यामि नीहारमिव रश्मिवान्  ॥  २।१०।४२  ॥   

किमिति । आयासेन भूशयनायासेन । तत् भयनिमित्तम् । रश्मिवान् सूर्यः  ॥ 
२।१०।४१४२  ॥   

  

तथोक्ता सा समाश्वस्ता वक्तुकामा तदप्रियम् ।  

परिपीडयितुं भूयो भर्त्तारमुपचक्रमे  ॥  २।१०।४३  ॥   

तथेति । परिपीडयितुं प्रतिज्ञाकरणेन निर्बन्धयितुम्  ॥  २।१०।४३  ॥   

  

इत्यार्षे० श्रीरामायणे श्रीमदयोध्याकाण्डे दशमः सर्गः  ॥  १०  ॥   

इति श्रीगोविन्दराज० श्रीरामायणभूषणे पीताम्बराख्याने
अयोण्याकाण्डव्याख्याने दशमः सर्गः  ॥  १०  ॥   


