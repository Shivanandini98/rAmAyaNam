+++
title = "०१५ सुमन्त्रस्य रामगृहगमनम्"
title_english = "015 Sumantra arrives at Sri Rama s chambers"

+++


ते तु तां रजनीमुष्य ब्राह्मणा वेदपारगाः ।  

उपतस्थुरुपस्थानं सह राजपुरोहिताः  ॥  २।१५।१  ॥   

अथ रामाभिषेकसामग्रीसन्निधानमाह पञ्चदशे--ते त्विति । उष्य उषित्वा ।
उपस्थानं सदः  ॥  २।१५।१  ॥   

  

अमात्या बलमुख्याश्च मुख्या ये निगमस्य च ।  

राघवस्याभिषेकार्थे प्रीयमाणास्तु सङ्गताः  ॥  २।१५।२  ॥   

निगमस्य पुरस्य "निगमो निश्चये वेदे पुरे पथिवणिक्पथे" इति वैजयन्ती  ॥ 
२।१५।२  ॥   

  

उदिते विमले सूर्य्ये पुष्ये चाभ्याग ते ऽहनि ।  

लग्ने कर्कटके प्राप्ते जन्म रामस्य च स्थिते ।  

अभिषेकाय रामस्य द्विजेन्द्रैरुपकल्पितम्  ॥  २।१५।३  ॥   

उदित इति । उपकल्पितम्, अभिषेकार्थद्रव्यजातमिति शेषः  ॥  २।१५।३  ॥   

  

काञ्चनाजलकुम्भाश्च भद्रपीठं स्वलंकृतम् ।  

रथश्च सम्यगास्तीर्णो भास्वता व्याघ्रचर्मणा  ॥  २।१५।४  ॥   

उपकल्पितमेव प्रपञ्चयति--काञ्चना इत्यादि । अत्र भान्तीत्यनुषज्यते  ॥ 
२।१५।४  ॥   

  

गङ्गायमुनयोः पुण्यात् सङ्गमादाहृतं जलम् ।  

याश्चान्याः सरितः पुण्या ह्रदाः कूपाः सरांसि च  ॥  २।१५।५  ॥   

गङ्गेति । आहृतं, वर्तते इति शेषः । याश्चान्यास्सरित इत्यत्र
ताभ्यश्चेत्यनुकृष्याहृतमिति पूर्वेण सम्बन्धः । ये च ह्रदाः कूपाः यानि
सरांसि । अत्र तु तेभ्य इत्यध्याहारः । आहृतं जलमिति पूर्वेण सम्बन्धः  ॥ 
२।१५।५  ॥   

  

प्राग्वाहाश्चोर्ध्ववाहाश्च तिर्यग्वाहास्समाहिताः ।  

ताभ्यश्चैवाहृतं तोयं समुद्रेभ्यश्च सर्वशः  ॥  २।१५।६  ॥   

प्राग्वाहाः इति । प्राग्वाहाः पूर्वाभिमुखप्रवाहाः गोदावरीकावेर्यादयः ।
ऊर्ध्ववाहाः ऊर्ध्वोद्गतप्रवाहाः
नैमिषारण्यस्थब्रह्मावर्त्तरुद्रावर्तादिसरोविशेषाः । ऊर्ध्ववाहाः
प्रत्यग्वाहाः इत्यप्याहुः । ऊर्ध्वाद्वहन्तीत्यूर्द्ध्ववाहाः । निर्झरा
इतिकेचित् । तिर्य्यग्वाहाः दक्षिणोत्तराभिमुखप्रवाहाः गण्डकीशोणभद्रादयः
 ॥  २।१५।६  ॥   

  

सलाजाः क्षीरिभिश्छन्ना घटाः काञ्चनराजताः ।  

पद्मोत्पलयुता भान्ति पूर्णाः परमवारिणा  ॥  २।१५।७  ॥   

सलाजा इति । क्षीरिभिः अश्वत्थोदुम्बरादिभिः पूर्वं जलकुम्भमात्रमुक्तम् ।
अत्र तद्विशेष इति न पुनरुक्तिः  ॥  २।१५।७  ॥   

  

क्षौद्रं दधि घृतं लाजा दर्भाः सुमनसः पयः ।  

वेश्याश्चैव शुभाचाराः सर्वाभरणभूषिताः  ॥  २।१५।८  ॥   

क्षौद्रमिति । क्षौद्रं मधु । सुमनसः कुसुमानि । शुभाचाराः
अञ्जनस्रगलङ्करणादिमङ्गलवेषयुक्ताः  ॥  २।१५।८  ॥   

  

चन्द्रांशुविकचप्रख्यं काञ्चनं रत्नभूषितम् ।  

सज्जं तिष्ठति रामस्य वालव्यजनमुत्तमम्  ॥  २।१५।९  ॥   

चन्द्रांशुविकचप्रख्यं विकचचन्द्रांशुसदृशम् । विकचत्वं विस्तृतत्वम् ।
यद्वा चन्द्रांशव इव विकचा विस्तृता प्रख्या कान्तिर्यस्य तत्तथा । काञ्चनं
काञ्चनदण्डम् । सज्जं गन्धपुष्पादिभिरलंकृतम्  ॥  २।१५।९  ॥   

  

चन्द्रमण्डलसङ्काशमातपत्रं च पाण्डरम् ।  

सज्जं द्युतिकरं श्रीमदभिषेकपुरस्कृतम्  ॥  २।१५।१०  ॥   

चन्द्रमण्डलेति । अभिषेकपुरस्कृतम् । अभिषेकाय पुरस्कृतम्  ॥  २।१५।१०  ॥   

  

पाण्डरश्च वृषः सज्जः पाण्डरो ऽश्वश्च संस्थितः ।  

प्रसृतश्च गजः श्रीमानौपवाह्यः प्रतीक्षते  ॥  २।१५।११  ॥   

पाण्डर इति । प्रसृतः प्रकर्षेणस्रवन्मदः । औपवाह्यः राजवाह्यः
"राजवाह्यस्त्वौपवाह्यः" इत्यमरः  ॥  २।१५।११  ॥   

  

अष्टौ च कन्या माङ्गल्याः सर्वाभरणभूषिताः ।  

वादित्राणि च सर्वाणि वन्दिनश्च तथा परे  ॥  २।१५।१२  ॥   

माङ्गल्याः मङ्गलार्हाः । वादित्राणि वीणादिचतुर्विधवाद्यानि  ॥  २।१५।१२
 ॥   

  

इक्ष्वाकूणां यथा राज्ये सम्भ्रियेताभिषेचनम् ।  

तथा जातीयमादाय राजपुत्राभिषेचनम्  ॥  २।१५।१३  ॥   

ते राजवचनात्तत्र समवेता महीपतिम् ।  

अपश्यन्तो ऽब्रुवन् को नु राज्ञो नः प्रतिवेदयत्  ॥  २।१५।१४  ॥   

इक्ष्वाकूणामिति । इक्ष्वाकूणां राज्ये अभिषेचनमुद्दिश्य यथा सम्भ्रियेत,
वस्तुजातमिति शेषः । तथा जातीयमनर्घरत्नादिवस्तुजातं आदाय ते महीपतयः
राजवचनात् राजपुत्राभिषेचनमुद्दिश्य तत्र राजभवनद्वारे समवेताः
महीपतिमपश्यन्तः राज्ञः को नु नः प्रतिवेदयेदित्यब्रुवन्निति योजना  ॥ 
२।१५।१३१४  ॥   

  

न पश्यामश्च राजानमुदितश्च दिवाकरः ।  

यौवराज्याभिषेकश्च सज्जो रामस्य धीमतः  ॥  २।१५।१५  ॥   

इति तेषु ब्रुवाणेषु सार्वभौमान् महीपतीन् ।  

अब्रवीत्तानिदं सर्वान् सुमन्त्रो राजसत्कृतः  ॥  २।१५।१६  ॥   

नेति । सज्जः सम्पन्नसाधन इत्यर्थः  ॥  २।१५।१५१६  ॥   

  

रामं राज्ञो नियोगेन त्वरया प्रस्थितो ऽस्म्यहम् ।  

पूज्या राज्ञो भवन्तस्तु रामस्य च विशेषतः  ॥  २।१५।१७  ॥   

अयं पृच्छामि वचनात्सुखमायुष्मतामहम् ।  

राज्ञः सम्प्रतिबुद्धस्य यच्चागमनकारणम्  ॥  २।१५।१८  ॥   

राममिति । रामं प्रस्थितः, आनेतुमिति शेषः । यस्मात् पूज्यास्तस्मात्
आयुष्मतां युष्माकं वचनात् राज्ञः सुखं पृच्छामि । यच्चागमनकारणं
दर्शनायानागमनहेतुः तं च । अयमविलम्बेन पृच्छामि  ॥  २।१५।१७१८  ॥   

  

इत्युक्त्वान्तःपुरद्वारमाजगाम पुराणवित् ।  

सदासक्तं च तद्वेश्म सुमन्त्रः प्रविवेशह  ॥  २।१५।१९  ॥   

पुराणवित् सामन्तराजानुवर्त्तनरूपपुरातनवृत्तान्तज्ञः । सदासक्तं सर्वदा
अनिवारितम्  ॥  २।१५।१९  ॥   

  

तुष्टावास्य तदा वंशं प्रविश्य स विशांपतेः ।  

शयनीयं नरेन्द्रस्य तदासाद्य व्यतिष्ठत  ॥  २।१५।२०  ॥   

तुष्टावेति । शयनीयं शयनयोग्यं गृहम्  ॥  २।१५।२०  ॥   

  

सो ऽत्यासाद्य तु तद्वेश्म तिरस्करणिमन्तरा ।  

आशीर्भिर्गुणयुक्ताभिरभितुष्टाव राघवम्  ॥  २।१५।२१  ॥   

सोमसूर्यौ च काकुत्स्थ शिववैश्रवणावपि ।  

वरुणश्चाग्निरिन्द्रश्च विजयं प्रदिशन्तु ते  ॥  २।१५।२२  ॥   

गता भगवती रात्रिः कृतं कृत्यमिदं तव ।  

बुध्यस्व नृपशार्दूल कुरु कार्य्यमनन्तरम्  ॥  २।१५।२३  ॥   

ब्राह्मणा बलमुख्याश्च नैगमाश्चागता नृप ।  

दर्शनं प्रतिकांक्षन्ते प्रतिबुध्यस्व राघव  ॥  २।१५।२४  ॥   

स इति । अत्यासाद्य अतिशयेन प्राप्य । अतिसमीपं प्राप्येत्यर्थः ।
तिस्करणिमन्तरा जवनिकामात्रं व्यवधानं कृत्येत्यर्थः । राघवं दशरथम्
पुनस्तोत्रकरणं सूतस्य विज्ञापनात्पूर्वं स्तुतेः कुलधर्मत्वात्  ॥ 
२।१५।२१२४  ॥   

  

वस्तुवन्तं तं तदा सूतं सुमन्त्रं मन्त्रकोविदम् ।  

प्रतिबुध्य ततो राजा इदं वचनमब्रवीत्  ॥  २।१५।२५  ॥   

राममानय सूतेति यदस्यभिहितो ऽनया ।  

किमिदं कारणं येन ममाज्ञा प्रतिहन्यते  ॥  २।१५।२६  ॥   

प्रतिबुद्ध्य ज्ञात्वेत्यर्थः  ॥  २।१५।२५२६  ॥   

  

न चैव सम्प्रसुप्तो ऽहमानयेहाशु राघवम् ।  

इति राजा दशरथः सूतं तत्रान्वशात् पुनः  ॥  २।१५।२७  ॥   

स राजवचनं श्रुत्वा शिरसा प्रतिपूज्य तम् ।  

निर्जगाम नृपावासान्मन्यमानः प्रियं महत्  ॥  २।१५।२८  ॥   

कैकेय्युक्तं निद्रापरवशस्य राज्ञो ऽनुमतं न वेति न संशयितव्यमित्याह--न
चेत्यादिना  ॥  २।१५।२७२८  ॥   

  

प्रपन्नो राजमार्गं च पताकाध्वजशोभितम् ।  

हृष्टः प्रमुदितः सूतो जगामाशु विलोकयन्  ॥  २।१५।२९  ॥   

प्रपन्न इति । हृष्टः रोमाञ्चाञ्चितगात्रः । प्रमुदितः सञ्जातमानसानन्दः  ॥ 
२।१५।२९  ॥   

  

स सूतस्तत्र शुश्राव रामाधिकरणाः कथाः ।  

अभिषेचनसंयुक्ताः सर्वलोकस्य हृष्टवत्  ॥  २।१५।३०  ॥   

ततो ददर्श रुचिरं कैलासशिखरप्रभम् ।  

रामवेश्म सुमन्त्रस्तु शक्रवेश्मसमप्रभम्  ॥  २।१५।३१  ॥   

स इति । रामाधिकरणाः राममधिकृत्य प्रवृत्ताः । हृष्टवत् । स्वार्थे वतिः  ॥ 
२।१५।३०३१  ॥   

  

महाकवाटविहितं वितर्दिशतशोभितम् ।  

काञ्चनप्रतिमैकाग्रं मणिविद्रुमतोरणम्  ॥  २।१५।३२  ॥   

महाकवाटेत्यादि । महाकवाटविहितं निर्मितमहाकवाटम् । वितर्दिशतशोभितं
वेदिकाशतशोभितम् । "स्याद्वितर्दिस्तु वेदिका" इत्यमरः ।
काञ्चनप्रतिमैकाग्रं काञ्चनप्रतिमाभिः एकाग्रं निरन्तरम् । यद्वा
काञ्चनप्रतिमाभिः एकानि मुख्यानि अग्राणि शिखराग्राणि यस्मिन् तत्तथोक्तम्
। मणिविद्रुमतोरणं मणिविद्रुमप्रचुरबहिर्द्वारयुक्तम् "तोरणो ऽस्त्री
बहिर्द्वारम्" इत्यमरः  ॥  २।१५।३२  ॥   

  

शारदाभ्रघनप्रख्यं दीप्तमेरुगुहोपमम् ।  

मणिभिर्वरमाल्यानां सुमहद्भिरलङ्कृतम्  ॥  २।१५।३३  ॥   

शारदाभ्रघनप्रख्यं शारदाभ्रमूर्तिसदृशम् । "घनो मेघे मूर्तिगुणे त्रिषु
मूर्त्तौ निरन्तरे" इत्यमरः  ॥  २।१५।३३  ॥   

  

मुक्तामणिभिराकीर्णं चन्दनागरुधूपितम् ।  

गन्धान्मनोज्ञान् विसृजद्दार्दुरं शिखरं यथा  ॥  २।१५।३४  ॥   

दार्दुरं मलयसंनिकृष्टश्चन्दनोत्पत्तिस्थानभूतो गिरिर्दर्दुरः, तत्सम्बन्धि
दार्दुरम्  ॥  २।१५।३४  ॥   

  

सारसैश्च मयूरैश्च विनदद्भिर्विराजितम् ।  

सुकृतेहामृगाकीर्णं सुकीर्णं भक्तिभिस्तथा  ॥  २।१५।३५  ॥   

सुकृतेहामृगाकीर्णं द्वारभित्तिस्तम्भादिषु सुष्ठु रचितैः ईहामृगैः वृकैः
आकीर्णं "कोकस्त्वीहामृगो वृकः" इत्यमरः । भक्तिभिः सुकीर्णं सुष्ठु रचितम्
 ॥  २।१५।३५  ॥   

  

मनश्चक्षुश्च भूतानामाददत्तिग्मतेजसा ।  

चन्द्रभास्करसङ्काशं कुबेरभवनोपमम्  ॥  २।१५।३६  ॥   

तिग्मतेजसा तीव्रतेजसा "तिग्मं तीव्रं खरम्" इत्यमरः । अतिशयिततेजसेत्यर्थः
 ॥  २।१५।३६  ॥   

  

महेन्द्रधामप्रतिमं नानापक्षिसमाकुलम् ।  

मेरुश्रृङ्गसमं सूतो रामवेश्म ददर्श ह  ॥  २।१५।३७  ॥   

रामवेश्म ददर्श हेति पुनर्वचनस्य सामान्योक्तस्य विशेषणविशेषकथनार्थत्वान्न
पुनरुक्तिः । भगवतो वाल्मीकेरियं हि शैली  ॥  २।१५।३७  ॥   

  

उपस्थितैः समाकीर्णं जनैरञ्जलिकारिभिः ।  

उपादाय समाक्रान्तैस्तथा जानपदैर्जनैः  ॥  २।१५।३८  ॥   

उपस्थितैरिति । उपादाय उपायनानीति शेषः । समाक्रान्तैः समागतैः  ॥  २।१५।३८
 ॥   

  

रामाभिषेकसुमुखैरुन्मुखैः समलंकृतम् ।  

महामेघसमप्रख्यमुदग्रं सुविभूषितम्  ॥  २।१५।३९  ॥   

उन्मुखैः उत्सुकैः । उदग्रम् उन्नतम्  ॥  २।१५।३९  ॥   

  

नानारत्नसमाकीर्णं कुब्जकैरातकावृतम्  ॥  २।१५।४०  ॥   

कुब्जकैरातकावृतं किरातानां स्वल्पशरीरकाणां समूहः कैरातकं
"पृश्निरल्पशरीरः स्यात्किरातः स च कथ्यते" इति हलायुधः । उपस्थितैः
समाकीर्णमित्यादिकमपि रामवेश्मेत्यनेन सम्बध्यते  ॥  २।१५।४०  ॥   

  

स वाजियुक्तेन रथेन सारथिर्नराकुलं राजकुलं विलोकयन् ।  

वरूथिना रामगृहाभिपातिना पुरस्य सर्वस्य मनांसि रञ्जयत्  ॥  २।१५।४१  ॥   

स वाजियुक्तेनेति । वरूथिना रथगुप्तिमता । "रथगुप्तिर्वरूथो ना" इत्यमरः ।
पुरस्य पुरस्थजनस्य । रञ्जयत् अरञ्जयत्  ॥  २।१५।४१  ॥   

  

ततः समासाद्य महाधनं महत् प्रहृष्टरोमा स बभूव सारथिः ।  

मृगैर्मयूरैश्च समाकुलोल्बणं गृहं वरार्हस्य शचीपतेरिव  ॥  २।१५।४२  ॥   

तत इति । समाकुलोल्बणम् इतस्ततः समाकुलैर्जनैरुल्बणम् अतिशयेनोल्बणं वा ।
वरार्हस्य श्रेष्ठवस्त्वर्हस्य, रामस्येति शेषः  ॥  २।१५।४२  ॥   

  

स तत्र कैलासनिभाः स्वलंकृताः प्रविश्य कक्ष्यास्त्रिदशालयोपमाः ।  

प्रियान्नरान् राममते स्थितान् बहूनपोह्य शुद्धान्तमुपस्थितो रथी  ॥ 
२।१५।४३  ॥   

स इति । अपोह्य अतिक्रम्य । शुद्धान्तम् अन्तःपुरम्  ॥  २।१५।४३  ॥   

  

स तत्र शुश्राव च हर्षयुक्ता रामाभिषेकार्थकृता जनानाम् ।  

नरेन्द्रसूनोरभिमङ्गलार्थास्सर्वस्य लोकस्य गिरः प्रहृष्टः  ॥  २।१५।४४  ॥   

स इति । रामाभिषेकार्थकृता रामाभिषेकार्थं प्रयुक्ता इत्यर्थः ।
अभिमङ्गलार्थाः अभितो मङ्गलप्रतिपादनप्रयोजनाः  ॥  २।१५।४४  ॥   

  

महेन्द्रसद्मप्रतिमं तु वेश्म रामस्य रम्यं मृगपक्षिजुष्टम् ।  

ददर्श मेरोरिव शृङ्गमुच्चं विभ्राजमानं प्रभया सुमन्त्रः  ॥  २।१५।४५  ॥   

महेन्द्रसद्मप्रतिममिति । वेश्म रामावासभूतं गृहराजम्  ॥  २।१५।४५  ॥   

  

उपस्थितैरञ्जलिकारकैश्च सोपायनैर्जानपदैश्च मर्त्यैः ।  

कोट्या परार्द्धैश्च विमुक्तयानैः समाकुलं द्वारपथं ददर्श  ॥  २।१५।४६  ॥   

उपस्थितैरिति । कोट्या कोटिसङ्ख्यया । परार्द्धैः परार्द्धसङ्ख्यया च
सङ्ख्येयैः, सर्वान्तसङ्ख्या परार्द्धः  ॥  २।१५।४६  ॥   

  

ततो महामेघमहीधराभं प्रभिन्नमत्यङ्कुशमप्रसह्यम् ।  

रामौपवाह्यं रुचिरं ददर्श शत्रुञ्जयं नागमुदग्रकायम्  ॥  २।१५।४७  ॥   

तत इति । प्रभिन्नं मत्तम् । "प्रभिन्नो गर्जितो मत्तः" इत्यमरः  ॥  २।१५।४७
 ॥   

  

स्वलंकृतान् साश्वरथान् सकुञ्जरानमात्यमुख्यान् शतशश्च वल्लभान् ।  

व्यापोह्य सूतः सहितान् समन्ततः समृद्धमन्तःपुरमाविवेश  ॥  २।१५।४८  ॥   

स्वलंकृतानिति । वल्लभान् राजप्रियान्  ॥  २।१५।४८  ॥   

  

तदद्रिकूटाचलमेघसन्निभं महाविमानोत्तमवेश्मसङ्घवत् ।  

अवार्यमाणः प्रविवेश सारथिः प्रभूतरत्नं मकरो यथार्णवम्  ॥  २।१५।४९  ॥   

तदिति । अद्रिकूटाचलमेघसन्निभम् अद्रिशिखरेण निश्चलमेघेन च सदृशम् ।
महाविमानोत्तमवेश्मसङ्घवत् महाविमानसहितोत्तमवेश्मसमूहयुक्तम् "विमानो
ऽस्त्री देवयाने सप्तभूमौ च सद्मनि" इति निघण्टुः  ॥  २।१५।४९  ॥   

  

इत्यार्षे० श्रीरामायणे श्रीमदयोध्याकाण्डे पञ्चदशः सर्गः  ॥  १५  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने प़ञ्चदशस्सर्गः  ॥  १५  ॥   


