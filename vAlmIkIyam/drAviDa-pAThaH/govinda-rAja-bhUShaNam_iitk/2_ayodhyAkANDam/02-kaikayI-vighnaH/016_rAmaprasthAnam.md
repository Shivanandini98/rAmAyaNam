+++
title = "०१६ रामप्रस्थानम्"
title_english = "016 Jubilant city of Ayodhya"

+++


स तदन्तःपुरद्वारं समतीत्य जनाकुलम् ।  

प्रविविक्तां ततः कक्ष्यामाससाद पुराणवित्  ॥  २।१६।१  ॥   

प्रासकार्मुकबिभ्रद्भिर्युवभिर्मृष्टकुण्डलैः ।  

अप्रमादिभिरेकाग्रैः स्वनुरक्तैरधिष्ठिताम्  ॥  २।१६।२  ॥   

एवं सुमन्त्रस्य रामोपस्थानमुक्त्वा रामस्य दशरथोपस्थानमाह षोडशे--स
तदित्यादि  ॥  २।१६।१२  ॥   

  

तत्र काषायिणो वृद्धान् वेत्रपाणीन् स्वलंकृतान् ।  

ददर्श विष्ठितान् द्वारि स्त्र्यध्यक्षान् सुसमाहितान्  ॥  २।१६।३  ॥   

ते समीक्ष्य समायान्तं रामप्रियचिकीर्षवः ।  

सह सोत्पतिताः सर्वे स्वासनेभ्यः ससम्भ्रमाः  ॥  २।१६।४  ॥   

तत्रति । काषायिणः काषायवस्त्रधारिणः ।
रामप्रीत्यर्थमलङ्कारकञ्चुकालंकृतानित्यर्थः । वृद्धान् पञ्चनवतिवयस्कान् ।
ते खल्वन्तःपुरे स्थाप्या भवन्ति । वेत्रपाणीन् यथा रामो धनुर्धृत्वा लोकं
रक्षयति तथा तेपि वेत्राणि धृत्वा रामं रक्षन्तीति भावः । स्वलंकृतान्
रामश्चक्रवर्तिगृहे कृतमज्जनो भुक्त्वा यदा पुनर्दिव्यान्तःपुरमुपयाति तदा
चक्रवर्तिवदन्तरङ्गतया च तमुत्सङ्गे निवेश्य परिष्वज्य मूर्ध्न्याघ्राय
विसर्जयन्ति तेन कुङ्कुमपङ्कैः कस्तूरिकादिदिव्याङ्गरागैश्चालंकृतान्
स्वलंकृतान् रामसीतालङ्कारेभ्यो ऽप्ययमलङ्कारोतिशयित इति भावः  ॥  २।१६।३४
 ॥   

  

तानुवाच विनीतात्मा सूतपुत्रः प्रदक्षिणः ।  

क्षिप्रमाख्यात रामायसुमन्त्रो द्वारि तिष्ठति  ॥  २।१६।५  ॥   

ते राममुपसङ्गम्य भर्त्तुः प्रियचिकीर्षवः ।  

सहभार्याय रामाय क्षिप्रमेवाचचक्षिरे  ॥  २।१६।६  ॥   

तानिति । प्रकर्षेण दक्षिणः प्रदक्षिणः । सेवानिपुण इत्यर्थः । "दक्षिणे
सरलो दारौ" इत्यमरः । तिष्ठतीत्यत्र इतिकरणं द्रष्टव्यम् ।
तिष्ठतीत्याख्यातेत्यन्वयः  ॥  २।१६।५६  ॥   

  

प्रतिवेदितमाज्ञाय सूतमभ्यन्तरं पितुः ।  

तत्रैवानाययामास राघवप्रियकाम्यया  ॥  २।१६।७  ॥   

प्रतिवेदितमिति । प्रतिवेदितं द्वाःस्थैः निवेदितं पितुः अभ्यन्तरम्
अन्तरङ्गं । तत्रैव यत्र सीतया सह स्थितः तत्रैवेत्यर्थः ।
राघवप्रियकाम्यया राघवस्य दशरथस्य प्रियेच्छया । राम इत्यध्याहारः  ॥ 
२।१६।७  ॥   

  

तं वैश्रवणसङ्काशमुपविष्टं स्वलंकृतम् ।  

ददर्श सूतः पर्य्यङ्के सौवर्णे सोत्तरच्छदे  ॥  २।१६।८  ॥   

तमिति । वैश्रवणसङ्काशं तद्वदनवधिकैश्वर्यसम्पन्नम् । यद्वा यथा वैश्रवणो
दाता "कामेश्वरो वैश्रवणो ददातु" इतिश्रुतेः । तथा परिसरवर्तिनां
स्वसौन्दर्यानुभवसर्वस्वं ददातीत्यर्थः । उपविष्टं ऽसह पत्न्या
विशालाक्ष्या नारायणमुपागमत्ऽ इत्युक्तरीत्या भगवद्ध्यानपरतयावस्थितम् ।
स्वलंकृतं ध्यानानुकूलाञ्जलिनयुक्तम् । दिव्यमालालंकृतं वा तं सूतो ददर्श ।
उत्कर्षकाष्ठाभूमिभूतं रामं निकर्ष सीमाभूमिभूतो ददर्श, को ऽयं भाग्यातिशय
इति भावः । पर्यङ्के
तादृशैश्वर्य्यसामग्र्यनुरूपापूर्वसंस्थानप्रतिमाविशेषविशिष्टपर्य्यङ्के ।
अत एव ह्युत्तरत्र "पर्यङ्कमग्र्यास्तरणं नानारत्नविभूषितम् । तमपीच्छति
वैदेही प्रतिष्ठापयितुं त्वयि  ॥ " इति सुयज्ञे तत् स्थापयिष्यति। सौवर्णे
उपर्य्युपविष्टसदृशे। काञ्चनगिरिः कालमेघमिव रामं भासयतीत्यर्थः।
सोत्तरच्छदे पुष्पहाससुकुमाररामदेहानुगुणमृदुतरास्तरणयुक्ते,
पर्यङ्कविद्योक्तरीत्या मुक्तानुभाव्यदिव्यवेषमहो सूतोऽन्वभूदिति
सौशील्यातिशयोक्तिः  ॥  २।१६।८  ॥   

  

वराहरुधिराभेण शुचिना च सुगन्धिना ।  

अनुलिप्तं परार्ध्येन चन्दनेन परन्तपम्  ॥  २।१६।९  ॥   

ऽस्रक्चन्द्रनवनिताःऽ इत्युक्त भोग्यवस्तुष्वादौ दिव्यमाल्ययोगमुक्त्वा
दिव्यचन्दनयोगं दर्शयति--वराहरुधिराभेणेति । वराहरुधिरमतिरक्तवर्णमिति
प्रसिद्धम् । तत्सदृशेन कुङ्कुममिश्रतयेति भावः । सीताकरकमलानुलिप्ततया
तत्कान्तिमिश्रत्वमुच्यते । शुचिना सीताकरस्पर्शपूतेन ।
तत्करस्पर्शकृतशैत्यविशेषं समुच्चिनोति चशब्दः । सुगन्धिना ऽसर्वगन्धःऽ
इत्यस्य श्रियोप्यविशेषात्तत्करस्पर्शजनितनिरवधिकगन्धेन । परार्द्ध्येन
कान्तानुलिप्ततया श्रेष्ठेन चन्दनेन । अनुलिप्तं पश्चात् लिप्तम् । अनेन
सीताङ्गरागकरणानन्तरत्वं गम्यते । परन्तपम्
एतादृशसौन्दर्यानुभवविरोधिनिवर्त्तकम्  ॥  २।१६।९  ॥   

  

स्थितया पार्श्वतश्चापि वालव्यजनहस्तया ।  

उपेतं सीतया भूयश्चित्रया शशिनं यथा  ॥  २।१६।१०  ॥   

अथाप्राकृतवनितायोगं दर्शयति--स्थितयेति । चापीति निपातः पूर्वोक्तसमुच्चये
। पार्श्वतः स्थितया चन्दनानुलिप्तगात्रं कान्तं कृत्वा वालव्यजनं हस्ते
कृत्वा पार्श्वे स्थितया सीतया भूयः उपेतं विनयेन पार्श्वतश्चामरमुपवीज्य
पुनस्तात्कालिकसुषमाविशेषबलोत्कारेण गाढमाश्लिष्टम् । भूय इत्यत्र
विराजमानमिति शेष इत्यप्याहुः । तदानीन्तनातिशयं दृष्टान्तमुखेन
स्पष्टीकरोति चित्रयेति । चैत्रपौर्णमास्यां चित्राख्यतारकयोपेतम् उदितं
शशिनमिव स्थितम् । चित्रयेत्यनेन तत्कृतातिशय उक्तः । उपेतमित्यनेन
रक्तवर्णत्वम् शशिनमित्यनेन सीतालिङ्गनोन्मृष्टचन्दनवक्षस्कत्वमुक्तम् ।
एवम्भूतं ददर्शेति दृष्टिसाफल्यमुक्तम्  ॥  २।१६।१०  ॥   

  

त तपन्तमिवादित्यमुपपन्नं स्वतेजसा ।  

ववन्दे वरदं वन्दी विनयज्ञो विनीतवत्  ॥  २।१६।११  ॥   

शिरसो वाचश्च साफल्यमाह--तमिति । ववन्द इति शिरसः साफल्यमुक्तम् । वन्दीति
वाक्साफल्यम् । वरदं स्वानुभवरूपवरप्रदम्, विनीतवत् विनीतो यथा साष्टाङ्गं
वन्दते तथेत्यर्थः  ॥  २।१६।११  ॥   

  

प्राञ्जलिस्तु सुखं पृष्ट्वा विहारशयनासने ।  

राजपुत्रमुवाचेदं सुमन्त्रो राजसत्कृतः  ॥  २।१६।१२  ॥   

प्राञ्जलिरिति । विहारशयनासन इति द्वैन्द्वकवद्भावः । विहारः गतिः  ॥ 
२।१६।१२  ॥   

  

कौसल्या सुप्रजा राम पिता त्वां द्रष्टुमिच्छति ।  

महिष्या सह कैकेय्या गम्यतां तत्र मा चिरम्  ॥  २।१६।१३  ॥   

कौसल्येति । सुप्रजाः, त्वयेति शेषः । यद्वा कौसल्यायाः सुप्रजः सुपुत्र
असिच्प्रत्ययान्तः  ॥  २।१६।१३  ॥   

  

एवमुक्तस्तु संहृष्टो नरसिंहो महाद्युतिः ।  

ततः सम्मानयामास सीतामिदमुवाच ह  ॥  २।१६।१४  ॥   

एवमिति । सम्मानयामास, सूतमिति शेषः  ॥  २।१६।१४  ॥   

  

देवि देवश्च देवी च समागम्य मदन्तरे ।  

मन्त्रयेते ध्रुवं किञ्चिदमिषेचनसंहितम्  ॥  २।१६।१५  ॥   

देवीति । मदन्तरे मदर्थम् । "अन्तरमवकाशावधिपरिधानान्तर्द्धिभेदतादर्थ्ये"
इत्यमरः । अभिषेचनसंहितम् अभिषेचनसम्बन्धि मदर्थं किञ्चिन्मन्त्रयेते
विचारयः  ॥  २।१६।१५  ॥   

  

लक्षयित्वा ह्यभिप्रायं प्रियकामा सुदक्षिणा ।  

सञ्चोदयति राजानं मदर्थं मदिरेक्षणे । २।१६।१६  ॥   

महिष्या सहेत्युक्त्योन्नेयमर्थं दर्शयति--लक्षयित्वेति । सुदक्षिणा
सुकुशला अत एव राज्ञो ऽभिप्रायं लक्षयित्वा वृद्धत्वात् भरतागमनपर्यन्तं न
विलम्बः कार्य इति राजाशयं ज्ञात्वा मत्प्रियकामा सती राजानं प्रति मदर्थं
मदभिषेकं सञ्चोदयति । एतदानुकूल्यं त्वत्सौभाग्यफलमित्याह मदिरेक्षण इति  ॥ 
२।१६।१६  ॥   

  

सा प्रहृष्टा महाराजं हितकामानुवर्त्तिनी ।  

जननी चार्थकामा मे केकयाधिपतेः सुता  ॥  २।१६।१७  ॥   

दिष्ट्या खलु महाराजो महिष्या प्रियया सह ।  

सुमन्त्रं प्राहिणोद्दूतमर्थकामकरं मम  ॥  २।१६।१८  ॥   

सन्दिग्धोक्तिजनितां सीताशङ्कां वारयति--सेति । प्रहृष्टा, मयीति शेषः ।
हितकामा, लोकस्येति शेषः । महाराजं भर्तारम् अनुवर्तिनी मे अर्थकामा,
भवतीति शेषः  ॥  २।१६।१७१८  ॥   

  

यादृशी परिषत्तत्र तादृशो दूत आगतः ।  

ध्रुवमद्यैव मां राजा यौवराज्ये ऽभिषेक्ष्यति  ॥  २।१६।१९  ॥   

यादृशीति । तत्र अन्तःपुरे । यादृशी परिषत् परिसरवर्ती जनः,
तादृशस्तत्तुल्यो दूतः  ॥  २।१६।१९  ॥   

  

हन्त शीघ्रमितो गत्वा द्रक्ष्यामि च महीपतिम् ।  

सह त्वं परिवारेण सुखमास्व रमस्व च  ॥  २।१६।२०  ॥   

हन्तेति । हन्तेति हर्षे । परिवारेण परिचारिकासङ्घेन । रमस्व
वृत्तकीर्त्तनेन रता भव  ॥  २।१६।२०  ॥   

  

पतिसम्मानिता सीता भर्त्तारमसितेक्षणा ।  

आद्वारमनुवव्राज मङ्गलान्यभिदध्युषी  ॥  २।१६।२१  ॥   

अथ सीता रामस्य सौन्दर्यालंकृतिविशेषानालोक्य किंवा भविष्यतीति कलुषितहृदया
तस्मै मङ्गलमाशासानानुव्रजति--पतिसम्मानितेति । पतिसम्मानितापत्या
स्वकण्ठादुन्मुच्य दत्तमुक्तामालिकेत्यर्थः । पादपल्लवस्पर्शपूर्वकं
सान्त्वितेति भट्टारकाः । तदर्हत्वज्ञापनाय तद्वैलक्षण्यं दर्शयति सीतेति ।
सीता लाङ्गलपद्धतिः, तज्जत्वात्सीता । अयोनिजाभावेन स्वस्माद्विलक्षणायां
तस्यां तादृशी प्रीतिरुचितैवेति भावः । असितेक्षणा रामेण मालायां
दत्तायामियमपि लोचनाभ्यां कुवलयमालां दत्तवती । भर्त्तारमाद्वारमनुवव्राज
आत्मानमनवरतं हृदये बिभ्रतो रामस्य विरहासहतया
स्वगमनयोग्यदेशपर्य्यन्तमनुजगाम । मङ्गलान्यभिदध्युषी अभिध्यायन्ती किमस्य
सौन्दर्य्यस्य हानिर्भविष्यतीति कलुषितहृदया मङ्गलाशासनपूर्वकमनुवव्राज  ॥ 
२।१६।२१  ॥   

  

राज्यं द्विजातिभिर्जुष्टं राजसूयाभिषेचनम् ।  

कर्तुमर्हति ते राजा वासवस्येव लोककृत्  ॥  २।१६।२२  ॥   

मङ्गलाभिध्यानमेव दर्शयति--राज्यमिति । द्विजातिभिः ब्राह्मणैः जुष्टं
सेवितं राजसूयाभिषेचनं राजसूययागे यो ऽभिषेकः ऽअथाभिषिच्यतेऽ इत्युच्यमानः
तदर्हम् अनेन महाराज्यवत्त्वं गम्यते । कर्त्तुं दातुम् । लोककृत् ब्रह्मा
 ॥  २।१६।२२  ॥   

  

दीक्षितं व्रतसम्पन्नं वराजिनधरं शुचिम् ।  

कुरङ्गश्रृङ्गपाणिं च पश्यन्ती त्वां भजाम्यहम्  ॥  २।१६।२३  ॥   

दीक्षितमिति । दीक्षितं सकृष्णाजिनम् । नवनीताभ्यक्तं यजमानवेषं
द्रष्टुमिच्छामीत्याह व्रतसम्पन्नम् । ऋषिणोपवस्तव्यमित्युक्ते मम
सौकुमार्यानुगुणमेवमुक्तमिति मत्वा चतुर्गुणमुपवासं करोति श्रद्धया । तदाह
सम्पन्नमिति । वराजिनधरं वस्त्रधारणादप्यजिनधारणस्योत्कर्ष उच्यते । शुचिं
कामपि स्त्रियं मास्पृश धर्म्मपत्नीत्वेन सीतास्पर्शे न दोष इति
मुनिनोक्तेपि शङ्कया सीतावस्त्रदशास्पर्शेपि स्नानं करोति ।
कुरङ्गश्रृङ्गपाणिं च एकवस्त्रधरो धन्वीत्येतदपेक्षया कण्डूयनार्थं
कृष्णविषाणकृतशोभातिशय उच्यते । पश्यन्ती त्वां भजाम्यहं भाविफलापेक्षायां
कृतायामान्तरालिकफलमर्थसिद्धमेव । अतो ऽभिषेकान्तरायविरहो न प्रार्थितः ।
यथा सावित्री भर्त्तारं दर्शयित्वानेनाहमनेकपुत्रा स्यामित्यर्थितवती । तेन
सिद्धं भर्त्तुः पूर्णायुःप्रार्थनम् । तद्वत् पश्यन्तीति हेतौ शतृप्रत्ययः
। दर्शनार्थमित्यर्थः । दर्शनार्थं हि भगवन्तं भजन्ते अत इयमपि तथैवाह  ॥ 
२।१६।२३  ॥   

  

पूर्वां दिशं वज्रधरो दक्षिणां पातु ते यमः ।  

वरुणः पश्चिमामाशां धनेशस्तूत्तरां दिशम्  ॥  २।१६।२४  ॥   

पूर्वामिति । उत्तरां दिशमित्यनन्तरं इति मङ्गलान्यभिदध्युषीति योज्यम् ।
भर्तृविषयत्वेन न वाचोक्तवतीति भावः  ॥  २।१६।२४  ॥   

  

अथ सीतामनुज्ञाप्य कृतकौतुकमङ्गलः ।  

निश्चक्राम सुमन्त्रेण सह रामो निवेशनात्  ॥  २।१६।२५  ॥   

अथेति । कृतकौतुकमङ्गलः अनुष्ठिताभिषेकार्थमङ्गलः  ॥  २।१६।२५  ॥   

  

पर्वतादिव निष्क्रम्य सिंहो गिरिगुहाशयः ।  

लक्ष्मणं द्वारि सोपश्यत् प्रह्वा़ञ्जिलिपुटं स्थितम्  ॥  २।१६।२६  ॥   

पर्वतादिति । द्वारि प्रथमद्वारि । प्रह्वाञ्जलिपुटम् अञ्जलिपुटो
ऽस्यास्तीत्यञ्जलिपुटः । मत्वर्थी योच्प्रत्ययः ।
प्रह्वश्चासावञ्जलिपुटश्चेति कर्मधारयः । तम्  ॥  २।१६।२६  ॥   

  

अथ मध्यमकक्ष्यायां समागम्य सुहृज्जनैः ।  

स सर्वानर्थिनो दृष्ट्वा समेत्य प्रतिनन्द्य च  ॥  २।१६।२७  ॥   

ततः पावकसङ्काशमारुरोह रथोत्तमम् ।  

वैयाघ्रं पुरुषव्याघ्रो रजतं राजनन्दनः  ॥  २।१६।२८  ॥   

अथेत्यादिश्लोकद्वयम् । अर्थिनः रामदर्शनार्थिनः अभिषेकार्थिनो वा ।
वैयाघ्रं व्याघ्रचर्मपरिवृतं "द्वैपवैयाघ्रादञ्" इत्यञ् । राजतं रजतविकारम्
। राजन्तमिति च पाठः  ॥  २।१६।२७२८  ॥   

  

मेघनादमसम्बाधं मणिहेमविभूषितम् ।  

मुष्णन्तमिव चक्षूंषि प्रभया सूर्यवर्चसम्  ॥  २।१६।२९  ॥   

मेघनादमित्यादि । मेघस्येव नादो यस्य स मेघनादस्तम् । असम्बाधं
सम्बाधरहितम् । उचितविस्तारमित्यर्थः  ॥  २।१६।२९  ॥   

  

करेणुशिशुकल्पैश्च युक्तं परमवाजिभिः ।  

हरियुक्तं सहस्राक्षो रथमिन्द्र इवाशुगम् ।  

प्रययौ तूर्णमास्थाय राघवो ज्वलितः श्रिया  ॥  २।१६।३०  ॥   

करेणुशिशुकल्पैरिति । करेणुशिशुकल्पैः कलभसदृशैः  ॥  २।१६।३०  ॥   

  

स पर्जन्य इवाकाशे स्वनवानभिनादयन् ।  

निकेतान्निर्ययौ श्रीमान् महेन्द्रादिव चन्द्रमाः  ॥  २।१६।३१  ॥   

स इति । आकाशे स्वनवान् नादवान् । पर्जन्य इव मेघ इव । "पर्जन्यौ
रसदब्देन्र्दौ" इत्यमरः । अभिनादयन् रथेन दिश इति शेषः । महेन्द्रशब्दः
उदयाद्रिपरः  ॥  २।१६।३१  ॥   

  

छत्रचामरपाणिस्तु लक्ष्मणो राघवानुजः ।  

जुगोप भ्रातरं भ्राता रथमास्थाय पृष्टतः  ॥  २।१६।३२  ॥   

छत्रचामरपाणिरीति । एकहस्तेन छत्रम् अपरहस्तेन चामरं च धारयन्नित्यर्थः ।
जुगोप आतपादिभ्यः इति भावः  ॥  २।१६।३२  ॥   

  

ततो हलहलाशब्दस्तुमुलः समजायत ।  

तस्य निष्क्रममाणस्य जनौघस्य समन्ततः  ॥  २।१६।३३  ॥   

तत इति । हलहलाशब्दः कलकलाशब्दः । तस्य निष्क्रममाणस्य तस्मिन्निष्क्रममाणे
सति जनौघस्य हलहलाशब्द इत्यन्वयः  ॥  २।१६।३३  ॥   

  

ततो हयवरा मुख्या नागाश्च गिरिसन्निभाः ।  

अनुजग्मुस्तदा रामं शतशो ऽथ सहस्रशः  ॥  २।१६।३४  ॥   

तत इति । हयनागशब्दौ तदारूढपरौ  ॥  २।१६।३४  ॥   

  

अग्रतश्चास्य सन्नद्धाश्चन्दनागरुरूषिताः ।  

खड्गचापधराः शूरा जग्मुराशंसवो जनाः  ॥  २।१६।३५  ॥   

अग्रत इति । रूषिताः लिप्ताः । आशंसवः रामश्रेय आशंसमानाः  ॥  २।१६।३५  ॥   

  

ततो वादित्रशब्दास्तु स्तुतिशब्दास्तु वन्दिनाम् ।  

सिंहनादाश्च शूराणां तथा शुश्रुविरे पथि  ॥  २।१६।३६  ॥   

तत इति । ततः तत्र वीथ्याम् । तदा निर्गमनकाले  ॥  २।१६।३६  ॥   

  

हर्म्यवातायनस्थाभिर्भूषिताभिस्समन्ततः ।  

कीर्य्यमाणः सुपुष्पौघैर्ययौ स्त्रीभिररिन्दमः  ॥  २।१६।३७  ॥   

हर्म्यवातायनस्थाभिरिति । हर्म्यवातायनस्थाभिः प्रासादगवाक्षस्थाभिः  ॥ 
२।१६।३७  ॥   

  

रामं सर्वानवद्याङ्ग्यो रामपिप्रीषया ततः ।  

वचोभिरग्र्यैर्हर्म्यस्थाः क्षितिस्थाश्च ववन्दिरे  ॥  २।१६।३८  ॥   

राममिति । रामपिप्रीषया रामप्रीणनेच्छया । ववन्दिरे तुष्टुवुः । "वदि
अभिवादनस्तुत्योः" इति धातुः  ॥  २।१६।३८  ॥   

  

नूनं नन्दति ते माता कौसल्या मातृनन्दन ।  

पश्यन्ती सिद्धयात्रं त्वां पित्र्यं राज्यमवस्थितम्  ॥  २।१६।३९  ॥   

स्तुतिप्रकारमेवाह--नूनमित्यादि । नन्दतीत्यत्रेतिकरणं द्रष्टव्यम् । तस्य
ववन्दिर इति पूर्वेण सम्बन्धः । सिद्धमात्रं सफलगमनं अत एव पित्र्यं
राज्यम् । अवस्थितं अधिष्ठितम्  ॥  २।१६।३९  ॥   

  

सर्वसीमन्तिनीभ्यश्च सीतां सीमन्तिनीवराम् ।  

अमन्यन्त हि ता नार्यो रामस्य हृदयप्रियाम्  ॥  २।१६।४०  ॥   

तया सुचरितं देव्या पुरा नूनं महत्तपः ।  

रोहिणीव शशाङ्केन रामसंयोगमाप या  ॥  २।१६।४१  ॥   

इति प्रासाद शृङ्गेषु प्रमदाभिर्नरोत्तमः ।  

शुश्राव राजमार्गस्थः प्रिया वाच उदाहृताः  ॥  २।१६।४२  ॥   

उत्तरश्लोकार्थहेतुत्वेनाह--सर्वेति । हि यस्मात्कारणात् । एवं तस्मात् तया
सुचरितमित्युक्तरीत्या प्रमदाभिरुदीरिता इति योजना  ॥  २।१६।४०४२  ॥   

  

स राघवस्तत्र कथाप्रपञ्चान् शुश्राव लोकस्य समागतस्य ।  

आत्माधिकारा विविधाश्च वाचः प्रहृष्टरूपस्य पुरो जनस्य  ॥  २।१६।४३  ॥   

स इति । कथाप्रपञ्चान् लौकिककथाविस्तारान् । आत्माधिकाराः आत्मानमधिकृत्य
प्रवृत्ताः । पुरः पुरस्य सम्बन्धिनो जनस्य  ॥  २।१६।४३  ॥   

  

एष श्रियं गच्छति राघवो ऽद्य राजप्रसादाद्विपुलां गमिष्यन् ।  

एते वयं सर्वसमृद्धकामा एषामयं नो भविता प्रशास्ता  ॥  २।१६।४४  ॥   

एष इति । श्रियं गमिष्यन् गच्छति श्रियं प्राप्तुं गच्छति  ॥  २।१६।४४  ॥   

  

लाभो जनस्यास्य यदेष सर्वं प्रपत्स्यते राष्ट्रमिदं चिराय ।  

न ह्यप्रियं किञ्चन जातु कश्चित् पश्येन्न दुःखं मनुजाधिपे ऽस्मिन्  ॥ 
२।१६।४५  ॥   

लाभ इति । अस्य जनस्यायमेव लाभः यदेष सर्वं राष्ट्रं प्रपत्स्यते अस्मिन्
मनुजाधिपे सति कश्चित् जातु कदाचित् । किञ्चनाप्यप्रियं प्रियाभावं
दुःखमनिष्टं च न पश्येत्  ॥  २।१६।४५  ॥   

  

स घोषवद्भिश्च हयैर्मतङ्गजैः पुरस्सरैः स्वस्तिकसूतमागधैः ।  

महीयमानः प्रवरैश्च वादकैरभिष्टुतो वैश्रवणो यथा ययौ  ॥  २।१६।४६  ॥   

सघोषवद्भिरिति । स्वस्तिकसूतमागधैः स्वस्तिकाः जयजयेतिमङ्गलं प्रयुञ्जानाः,
वन्दिनः इत्यर्थः । सूताः ब्राह्मण्यां क्षत्र्रियाज्जाताः
सारथ्येस्तुतिकर्मणि च नियुक्ताः । "ब्राह्मण्यां क्षत्र्रियात्सूतः"
इत्यमरः । मागधाः क्षत्र्रियायां वैश्याज्जाताः । राज्ञां प्रबोधनकर्मणि
नियुक्ताः "मागधः क्षत्र्रियाविशोः" इत्यमरः  ॥  २।१६।४६  ॥   

  

करेणुमातङ्गरथाश्वसङ्कुलं महाजनौघप्रतिपूर्णचत्वरम् ।  

प्रभूतरत्नं बहुपण्यसञ्चयं ददर्श रामो रुचिरं महापथम्  ॥  २।१६।४७  ॥   

करेण्विति । रामो महापथं ददर्शेत्यन्वयः  ॥  २।१६।४७  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे षोडशः
सर्गः  ॥  १६  ॥   

इति श्रीगोविन्दराजविरचिते श्रीरामानयणभूषणे पीताम्बराख्याने
अयोध्याकाण्डव्याख्याने षोडशः सर्गः  ॥  १६  ॥   


