+++
title = "०६२ कौसल्याकृतदशरथसान्त्वनम्"
title_english = "062 King Dasaratha loses consciousness"

+++


एवं तु क्रुद्धया राजा राममात्रा सशोकया ।  

श्रावितः परुषं वाक्यं चिन्तयामास दुःखितः  ॥  २।६२।१  ॥   

चिन्तयित्वा स च नृपो मुमोह व्याकुलेन्द्रियः ।  

अथ दीर्घेण कालेन संज्ञामाप परन्तपः  ॥  २।६२।२  ॥   

एवमिति । चिन्तयामास अनया सत्यमेव कथितम् मया चान्यैरकृतपूर्वं महदकृत्यं
कृतं किमतः परं करोमीति चिन्तयामासेत्यर्थः  ॥  २।६२।१२  ॥   

  

स संज्ञामुपलभ्यैव दीर्घमुष्णञ्च निश्वसन् ।  

कौसल्यां पार्श्वतो दृष्ट्वा पुनश्चिन्तामुपागमत्  ॥  २।६२।३  ॥   

स संज्ञामिति । पुनश्चिन्तामुपागमत् "अत्युत्कटैः पुण्यपापैरिहैव
फलमश्नुते" इति न्यायेन प्रियपुत्रविश्लेषजं  

महदुःखमनुभवामि । एतद्धेतुभूतं किं कर्म कृतमिति पुनश्चिन्तां
प्राप्तवानित्यर्थः  ॥  २।६२।३  ॥   

  

तस्य चिन्तयमानस्य प्रत्यभात् कर्म दुष्कृतम् ।  

यदनेन कृतं पूर्वमज्ञानाच्छब्दवेधिना  ॥  २।६२।४  ॥   

तस्येति । दुष्कृतं कर्म मुनिकुमारवधरूपं कर्म प्रत्यभात् प्रतीतमभूत् ।
शब्दवेधिना शब्देन लक्ष्येण वेद्धुं शीलमस्यास्तीति शब्दवेधी, राजा बाणो वा
 ॥  २।६२।४  ॥   

  

अमनास्तेन शोकेन रामशोकेन च प्रभुः ।  

द्वाभ्यामपि महाराजः शोकाभ्यामन्वतप्यत  ॥  २।६२।५  ॥   

अमना इति । अमनाः अस्वस्थचित्तः, क्षुभितान्तःकरण इत्यर्थः । तेन
मुनिकुमारवधजनितेन  ॥  २।६२।५  ॥   

  

दह्यमानः स शोकाभ्यां कौसल्यामाह भूपतिः ।  

वेपमानो ऽञ्जलिं कृत्वा प्रसादार्थमवाङ्मुखः  ॥  २।६२।६  ॥   

दह्यमान इति । अवाङ्मुखः अवनतमुखः स्वकृतकौसल्याविषयाप्रियजन्यया लज्जया
भीत्या चेति भावः  ॥  २।६२।६  ॥   

  

प्रसादये त्वां कौसल्ये रचितो ऽयं मयाञ्जलिः ।  

वत्सला चानृशंसा च त्वं हि नित्यं परेष्वपि  ॥  २।६२।७  ॥   

भर्त्ता तु खलु नारीणां गुणवान्निर्गुणोपि वा ।  

धर्मं विमृशमानानां प्रत्यक्षं देवि दैवतम्  ॥  २।६२।८  ॥   

प्रसादय इति । परेष्वपि प्रतिकूलेष्वपि ।  ॥  २।६२।७८  ॥   

  

सा त्वं धर्मपरा नित्यं दृष्टलोकपरावरा ।  

नार्हसे विप्रियं वक्तुं दुःखितापि सुदुःखितम्  ॥  २।६२।९  ॥   

सा त्वमिति । दृष्टलोकपरावरा दृष्टौ लोके जने परावरौ उत्कर्षापकर्षौ यया सा
तथोक्ता । सुदुःखितं मां प्रतीति शेषः  ॥  २।६२।९  ॥   

  

तद्वाक्यं करुणं राज्ञः श्रुत्वा दीनस्य भाषितम् ।  

कौसल्या व्यसृजद्बाष्पं प्रणालीव नवोदकम्  ॥  २।६२।१०  ॥   

तद्वाक्यमिति । प्रणाली प्रासादादिषु दार्वादिनिर्मितजलनिर्गममार्गः ।
"द्वयोः प्रणाली पयसः पदव्याम्" इत्यमरः । नवोदकं वर्षजलम्  ॥  २।६२।१०  ॥   

  

सा मूर्ध्नि बध्वा रुदती राज्ञः पद्ममिवाञ्जलिम् ।  

सम्भ्रमादब्रवीत् त्रस्ता त्वरमाणाक्षरं वचः  ॥  २।६२।११  ॥   

सेति । राज्ञः अञ्जलिं पद्ममिव मूर्ध्नि बध्वा पाणिभ्यां गृहीत्वा ।
मूर्ध्नि बद्ध्वेत्यर्थः । त्रस्ता धर्माद्भीता  ॥  २।६२।११  ॥   

  

प्रसीद शिरसा याचे भूमौ निपतितास्मि ते ।  

याचितास्मि हता देव हन्तव्याहं नहि त्वया  ॥  २।६२।१२  ॥   

प्रसीदेति । भूमौ निपतितास्मि प्रणतास्मीत्यर्थः । कुतः ? यतः ते याचिता
त्वया याचिताहं हतास्मि अतः त्वयाहं हन्तव्या नहि संहर्तव्या नहि ।
एतदपराधशान्तये मम प्रहार एव त्वया कर्तव्यो न संहारो दास्या इवेत्यर्थः  ॥ 
२।६२।१२  ॥   

  

नैषा हि सा स्त्री भवति श्लाघनीयेन धीमता ।  

उभयोर्लोकयोर्वीर पत्या या सम्प्रसाद्यते  ॥  २।६२।१३  ॥   

नैषेति । श्लाघनीयेन स्वयंप्रसाद्येन पत्या लोके या संप्रसाद्यते सा स्त्री
उभयोर्लोकयोर्न भवति । ऐहिकामुष्मिकसुखभागिनी न भवतीत्यर्थः  ॥  २।६२।१३
 ॥   

  

जानामि धर्मं धर्मज्ञ त्वां जाने सत्यवादिनम् ।  

पुत्रशोकार्तया तत्तु मया किमपि भाषितम्  ॥  २।६२।१४  ॥   

शोको नाशयते धैर्यं शोको नाशयते श्रुतम् ।  

शोको नाशयते सर्वं नास्ति शोकसमो रिपुः  ॥  २।६२।१५  ॥   

जानामीति । किमपि अविचारितम् अनुचितं च तत् क्षन्तव्यमिति शेषः  ॥ 
२।६२।१४१५  ॥   

  

शक्य आपतितः सोढुं प्रहारो रिपुहस्ततः ।  

सोढुमापतितः शोकः सुसूक्ष्मोपि न शक्यते  ॥  २।६२।१६  ॥   

शक्य इति । आपतितः हठात्प्राप्तः  ॥  २।६२।१६  ॥   

  

वनवासाय रामस्य पञ्चरात्रो ऽद्य गण्यते ।  

यः शोकहतहर्षायाः पञ्चवर्षोपमो मम  ॥  २।६२।१७  ॥   

शोकस्य नूतनत्वादशक्यत्वमाह--वनवासायेति । वनवासाय वने वासं कर्तुम् ।
प्रस्थितस्य रामस्य पञ्चरात्रोद्य गण्यते वने पञ्चरात्रो वासो गण्यते ।
अत्र केचित् प्रथमायां रात्रौ तमसातीरे, द्वितीयरात्रौ जाह्नवीतीरे,
तृतीयरात्रौ गङ्गादक्षिणकूलस्थे वनस्पतौ, चतुर्थरात्रौ प्रयागे,
पञ्चमरात्रौ यमुनातीरे । ततः सुमन्त्रः षष्ठदिवसे रामश्चित्रकूटं
गमिष्यतीति वृत्तान्तं ज्ञात्वा तदहस्सायाह्नसमये अयोध्यां प्राप्तवान् ततो
ऽत्र पञ्चरात्रगणनमुपपद्यत इत्यूचिरे । अन्ये त्वाहुः--गङ्गातरणपर्यन्तं
वनवासत्वाभावात् ततःपरं वनस्पतिभरद्वाजाश्रमयमुनातीरचित्रकूटेषु चतस्त्रो
रात्रयः चतुर्थ्यां सुमन्त्रस्य निर्गभः पञ्चम्यामिदं वचनमिति,
एवंसत्यद्यपदस्वारस्यमिति । ननु सप्तपञ्चाशे सर्गे "भरद्वाजाभिगमनं प्रयागे
च सहासनम् । आगिरेर्गमनं तेषां तत्रस्थैरभिलक्षितम् । अनुज्ञातः सुमन्त्रोथ
योजयित्वा हयोत्तमान्  ॥ " इत्याद्यनन्तरं "ततः सायाह्नसमये तृतीयेऽहनि
सारथिः। अयोध्यां समनुप्राप्य निरानन्दां ददर्शह  ॥ " इत्युक्त्या
अयोध्यानिर्गमदिवसमारभ्य षष्ठे ऽहनि किल रामस्य चित्रकूटप्रवेशः अथ
चारेभ्यः सप्तमे अष्टमे वा सूतस्य तद्वृत्तान्तश्रवणं ततस्तृतीये ऽहनि
सूतस्यायोध्याप्रवेशः तत्कथं पञ्चरात्रय इति परिगण्यते ? उच्यते--तृतीये
ऽहनीत्यत्र अह्नस्तृतीयभाग इत्यर्थः । आगिरेर्गमनमित्यत्र
गमनोद्योगमित्यर्थः । तथाच "गुहेन सार्धं तत्रैव स्थितो ऽस्मि दिवसान्
बहून् । आशया यदि मां रामः पुनःशब्दापयेदिति" इत्यत्र बहूनित्युक्त्या
दिनत्रयं श्रृङ्गिबेरपुरे सूतस्य वासः । चतुर्थे दिने ऋजुमार्गेण
दिवारात्रमागतचारमुखात् रामस्य चित्रकूटप्रवेशोद्योगं निशम्य
तद्दिवससायंकाले वेगेनायोध्याप्रवेशः, तस्मिन् दिने कौसल्याह
पञ्चरात्रोद्यगण्यत इति, अतो न किंचिदनुपपन्नम्  ॥  २।६२।१७  ॥   

  

तं हि चिन्तयमानायाः शोको ऽयं हृदि वर्द्धते ।  

नदीनामिव वेगेन समुद्रसलिलं महत्  ॥  २।६२।१८  ॥   

तमिति । नदीवेगेन समुद्रवृद्धिरिति लोकवादः  ॥  २।६२।१८  ॥   

  

एवं हि कथयन्त्यास्तु कौसल्यायाः शुभं वचः ।  

मन्दरश्मिरभूत् सूर्यो रजनी चाभ्यवर्तत  ॥  २।६२।१९  ॥   

तथा प्रसादितो वाक्यैर्देव्या कौसल्यया नृपः ।  

शोकेन च समाक्रान्तो निद्राया वशमेयिवान्  ॥  २।६२।२०  ॥   

एवमिति । कथयन्त्याः कथयन्त्यामित्यर्थः । शुभं वचः अतिदुःखितावस्थायामपि
पत्यनुनयपरत्वात् वचसः शुभत्वम्  ॥  २।६२।१९२०  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
द्विषष्टितमः सर्गः  ॥  ६२  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने द्विषष्टितमः सर्गः  ॥  ६२  ॥   


