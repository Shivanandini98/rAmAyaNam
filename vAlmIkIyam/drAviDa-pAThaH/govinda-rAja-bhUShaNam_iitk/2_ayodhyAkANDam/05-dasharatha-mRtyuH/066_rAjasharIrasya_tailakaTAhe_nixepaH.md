+++
title = "०६६ राजशरीरस्य तैलकटाहे निक्षेपः"
title_english = "066 Kausalya reproaches Kaikeyi"

+++


तमग्निमिव संशान्तमम्बुहीनमिवार्णवम् ।  

हतप्रभमिवादित्यं स्वर्गस्थं प्रेक्ष्य पार्थिवम्  ॥  २।६६।१  ॥   

कौसल्या बाष्पपूर्णाक्षी विविधं शोककर्शिता ।  

उपगृह्य शिरो राज्ञः कैकेयीं प्रत्यभाषत  ॥  २।६६।२  ॥   

सकामा भव कैकेयि भुङ्क्ष्व राज्यमकण्टकम् ।  

त्यक्त्वा राजानमेकाग्रा नृशंसे दुष्टचारिणि  ॥  २।६६।३  ॥   

तमित्यादि । राज्ञः शिर उपगृह्य अङ्केकृत्वेत्यर्थः  ॥  २।६६।१३  ॥   

  

विहाय मां गतो रामो भर्ता च स्वर्गतो मम ।  

विपथे सार्थहीनेव नाहं जीवितुमुत्सहे  ॥  २।६६।४  ॥   

विहायेति । विपथे दुर्मार्गे । सार्थहीना सहायभूतपथिकसङ्घरहितेत्यर्थः  ॥ 
२।६६।४  ॥   

  

भर्तारं तं परित्यज्य का स्त्रीदैवतमात्मनः ।  

इच्छेज्जीवितुमन्यत्र कैकेय्यास्त्यक्तधर्मणः  ॥  २।६६।५  ॥   

भर्तारमिति । त्यक्तधर्मणः त्यक्तधर्मायाः "धर्मादनिच् केवलात्" इत्यनिच्
 ॥  २।६६।५  ॥   

  

न लुब्धो बुद्ध्यते दोषान् किम्पाकमिव भक्षयन् ।  

कुब्जानिमित्तं कैकेय्या राघवाणां कुलं हतम्  ॥  २।६६।६  ॥   

नेति । लुब्धः अर्थलिप्सुः । किम्पाकं कुत्सितपाकम्, विषमिश्रपाकमित्यर्थः
। किम्पाको नाम--काकमर्दनामकविषफलविशेष इति केचित् । कुब्जानिमित्तं
कुब्जाहेतोः । "निमित्तपर्यायप्रयोगे सर्वासां प्रायदर्शनम्" इति हेतौ
प्रथमा  ॥  २।६६।६  ॥   

  

अनियोगे नियुक्तेन राज्ञा रामं विवासितम् ।  

सभार्यं जनकः श्रुत्वा परितप्स्यत्यहं यथा  ॥  २।६६।७  ॥   

अनियोग इति । अनियोगे वदप्रदानसमये वरस्य विशेषनिर्देशाभावे सति ।
नियुक्तेन इदानीं भरताभिषेकरूपे रामविवासनरूपे च कैकेय्या नियुक्तेन
अनुचितनियोगे नियुक्तेनेति वार्थः । जनको वैदेहः  ॥  २।६६।७  ॥   

  

स मामनाथां विधवां नाद्य जानाति धार्मिकः ।  

रामः कमलपत्राक्षो जीवनाशमितो गतः  ॥  २।६६।८  ॥   

स इति । इतः अत्र देशे राज्ञा जीवनाशं गतः प्राप्तः । स रामः अनाथां
पुत्रविरहेण रक्षकान्तररहितां विधवां मां न जानाति  ॥  २।६६।८  ॥   

  

विदेहराजस्य सुता तथा सीता तपस्विनी ।  

दुःखस्यानुचिता दुःखं वने पर्युद्विजिष्यति  ॥  २।६६।९  ॥   

विदेहराजस्येति । तपस्विनीं शोचनीया । दुःखमितिक्रियाविशेषणम् ।
पर्युद्विजिष्यति भयं प्राप्स्यतीत्यर्थः  ॥  २।६६।९  ॥   

  

नदतां भीमघोषाणां निशासु मृगपक्षिणाम् ।  

निशम्य नूनं सन्त्रस्ता राघवं संश्रयिष्यति  ॥  २।६६।१०  ॥   

नदतामिति । नदतां नदत्सु । निशम्य नादमित्यर्थसिद्धम्  ॥  २।६६।१०  ॥   

  

वृद्धश्चैवाल्पपुत्रश्च वेदैहीमनुचिन्तयन् ।  

सो ऽपि शोकसमाविष्टो ननु त्यक्ष्यति जीवितम्  ॥  २।६६।११  ॥   

वृद्ध इति । अल्पपुत्रः दुहितृमात्रपुत्रः । सोपि जनकोपि  ॥  २।६६।११  ॥   

  

साहमद्यैव दिष्टान्तं गमिष्यामि पतिव्रता ।  

इदं शरीरमालिङ्ग्य प्रवेक्ष्यामि हुताशनम्  ॥  २।६६।१२  ॥   

साहमिति । दिष्टान्तं मरणम् । पतिव्रता "आर्तार्ते मुदिते हृष्टा प्रोषिते
मलिना कृशा । मृते म्रियेत या पत्यौ सा स्त्री ज्ञेया पतिव्रता  ॥ "
इत्युक्तपातिव्रत्यविशिष्टा  ॥  २।६६।१२  ॥   

  

तां ततः संपरिष्वज्य विलपन्तीं तपस्विनीम् ।  

व्यपनीय सुदुःखार्तां कौसल्यां व्यावहारिकाः  ॥  २।६६।१३  ॥   

तैलद्रोण्यामथामात्याः संवेश्य जगतीपतिम् ।  

राज्ञः सर्वाण्यथादिष्टाश्चक्रुः कर्माण्यनन्तरम्  ॥  २।६६।१४  ॥   

तामिति । व्यावहारिकाः व्यवहारे बाह्याभ्यन्तरसकलराजकृत्ये नियुक्ताः ।
"तत्र नियुक्तः" इति ठक् । अमात्या इत्यर्थः । कौसल्यां
भर्त्रालिङ्गनाद्व्यपनीय विमोच्य । अन्यतोपनीयेत्यर्थः । तैलद्रोण्यां
तैलपूरितकटाहे । जगतीपतिं भूपतिं संनिवेश्य राज्ञो ऽनन्तरकर्तव्यानि
सर्वाणि कर्माणि दुःखापनोदनादीनि चक्रुः । अपनिन्युरिति पाठे--व्यावहारिकाः
व्यवहारविदो लौकिकाः । अपनिन्युरित्येकं वाक्यम् । तैलद्रोण्यामित्यारभ्य
वाक्यान्तरम् । आदिष्टाः राजकृत्येष्वादिष्टाः अमात्याः कर्माणि
प्रजाशासनादीनि चक्रुः  ॥  २।६६।१३१४  ॥   

  

न तु सङ्कलनं राज्ञो विना पुत्रेण मन्त्रिणः ।  

सर्वज्ञाः कर्तुमीषुस्ते ततो रक्षन्ति भूमिपम्  ॥  २।६६।१५  ॥   

संस्कारं कुतो न चक्रुरित्यत्राह--न त्विति । सर्वज्ञाः सर्वधर्मज्ञाः अतो
न धर्मलोप इति भावः । अनेन गम्यते तैलमिश्रत्वे शवस्य पर्युषितत्वदोषो
नास्तीति । सङ्कलनं संस्कारम्  ॥  २।६६।१५  ॥   

  

तैलद्रोण्यां तु सचिवैः शायितं तं नराधिपम् ।  

हा मृतो ऽयमिति ज्ञात्वा स्त्रियस्ताः पर्यदेवयन्  ॥  २।६६।१६  ॥   

तैलद्रोण्यामिति । तैलद्रोण्यां शायितं नृपं ज्ञात्वा । तत्र निवेशकाले
राजदर्शनाभावात् हा मृतो ऽयमिति भूयो ऽपि पर्यवारयन्नित्यर्थः  ॥  २।६६।१६
 ॥   

  

बाहूनुद्यम्य कृपणा नेत्रप्रस्रवणैर्मुखैः ।  

रुदन्त्यः शोकसन्तप्ताः कृपणं पर्यदेवयन्  ॥  २।६६।१७  ॥   

हा महाराज रामेण सततं प्रियवादिना ।  

विहीनाः सत्यसन्धेन किमर्थं विजहासि नः  ॥  २।६६।१८  ॥   

कैकेय्या दुष्टभावाया राघवेण वियोजिताः ।  

कथं पतिघ्न्या वत्स्यामः समीपे विधवा वयम्  ॥  २।६६।१९  ॥   

स हि नाथः सदास्माकं तव च प्रभुरात्मवान् ।  

वनं रामो गतः श्रीमान् विहाय नृपतिश्रियम्  ॥  २।६६।२०  ॥   

बाहूनिति । नेत्राणां प्रस्रवणं वारिप्रवाहो येषु तथा  ॥  २।६६।१७२०  ॥   

  

त्वया तेन च वीरेण विना व्यसनमोहिताः ।  

कथं वयं निवत्स्यामः कैकेय्या च विदूषिताः  ॥  २।६६।२१  ॥   

यया तु राजा रामश्च लक्ष्मणश्च महाबलः ।  

सीतया सह संत्यक्ताः स कमन्यं न हास्यति  ॥  २।६६।२२  ॥   

ता बाष्पेण च संवीताः शोकेन विपुलेन च ।  

व्यवेष्टन्त निरानन्दा राघवस्य वरस्त्रियः  ॥  २।६६।२३  ॥   

निशा चन्द्रविहीनेव स्त्रीव भर्तृविवर्जिता ।  

पुरी नाराजतायोध्या हीना राज्ञा महात्मना  ॥  २।६६।२४  ॥   

त्वयेति । विदूषिताः राज्यगर्वात् तिरस्कृताः  ॥  २।६६।२१२४  ॥   

  

बाष्पपर्याकुलजना हाहाभूतकुलाङ्गना ।  

शून्यचत्वरवेश्मान्ता न बभ्राज यथापुरम्  ॥  २।६६।२५  ॥   

बाष्पपर्याकुलजनेति । शून्यचत्वरेति
संमार्जनानुलेपनबल्यादिशून्यचत्वरादियुक्तेति यावत् । यथापुरं यथापूर्वम्
 ॥  २।६६।२५  ॥   

  

गते तु शोकात् त्रिदिवं नराधिपे महीतलस्थासु नृपाङ्गनासु च ।  

निवृत्तचारः सहसा गतो रविः प्रवृत्तचारा रजनी ह्युपस्थिता  ॥  २।६६।२६  ॥   

गते त्विति । शोकात् पुत्रशोकात् । निवृत्तचारः निवृत्तकिरणप्रचारः । मत
इति अस्तमिति शेषः । प्रवृत्तचारा प्रवृत्ततमःप्रचारा  ॥  २।६६।२६  ॥   

ऋते तु पुत्राद्दहनं महीपतेर्न रोचयन्ते सुहृदः समागताः ।  

इतीव तस्मिन् शयने न्यवेशयन् विचिन्त्य राजानमचिन्त्यदर्शनम्  ॥  २।६६।२७
 ॥   

ऋते त्विति । समागताः सुहृदः बान्धवाः पुत्रादृते महीपतेर्दहनं न रोचयन्ते
। अनेनातिबलपराक्रमयुक्तसत्पुत्रसद्भावेप्यस्मिन् काले
दैववशादेकोप्यसन्निहितः तूष्णीमवस्थानमयुक्तम् अतो येन केनापि प्रकारेण
संस्कारः कर्तव्य इति कैश्चिद्यत्नः कृत इति गम्यते । तस्मिन् शयने
पूर्वोक्ततैलद्रोण्याम्  ॥  २।६६।२७  ॥   

  

गतप्रभा द्यौरिव भास्करं विना व्यपेतनक्षत्रगणेव शर्वरी ।  

पुरी बभासे रहिता महात्मना न चास्रकण्ठाकुलमार्ग चत्वरा  ॥  २।६६।२८  ॥   

नराश्च नार्यश्च समेत्य सङ्घशो विगर्हमाणा भरतस्य मातरम् ।  

तदा नगर्यां नरदेवसंक्षये बभूवुरार्ता न च शर्म लेभिरे  ॥  २।६६।२९  ॥   

गतप्रभेति । व्यपेतनक्षत्रगणा चन्द्रादिसकलतेजोहीना ।
रामादिसकलराजरहितस्योपमा । आस्रकण्ठैः कण्ठस्तम्भितबाष्पैः आकुलानि
मार्गचत्वराणि यस्याः सा तथोक्ता  ॥  २।६६।२८२९  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
षट्षष्टितमःसर्गः  ॥  ६६  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने षट्षष्टितमः सर्गः  ॥  ६६  ॥   


