+++
title = "०६१ कौसल्याकृतदशरथनिन्दा"
title_english = "061 Kausalya rebukes Dasaratha for his evil act"

+++


वनं गते धर्मपरे रामे रमयतां वरे ।  

कौसल्या रुदती स्वार्ता भर्तारमिदमब्रवीत्  ॥  २।६१।१  ॥   

वनमिति । स्वार्ता सुतरामार्ता  ॥  २।६१।१  ॥   

  

यद्यपि त्रिषु लोकेषु प्रथितं ते महद्यशः ।  

सानुक्रोशो वदान्यश्च प्रियवादी च राघवः  ॥  २।६१।२  ॥   

कथं नरवरश्रेष्ठ पुत्रौ तौ सह सीतया ।  

दुःखितौ सुखसंवृद्धौ वने दुःखं सहिष्यतः  ॥  २।६१।३  ॥   

यद्यपीति । राघवः दशरथः । सानुक्रोशः वदान्यश्च प्रियवादी चेति ते महद्यशः
त्रिषु लोकेषु प्रथितम् । यद्यपि तथापि अतिशयितापयशस्करं कृत्यं कृतमिति
वाक्यशेषः । तथापि दुःखितौ मार्गे दुःखितौ तौ वने कथं दुःखं सहिष्यत इति
वक्ष्यमाणेनान्वयो वा । यद्वा वार्द्धके नानाव्रतोपवासादिमहाप्रयासलब्धं
ज्येष्ठमपि पुत्रमभिषेककाले त्यक्त्वापि प्रतिज्ञां निरूढवानिति ते
महद्यशस्त्रिषु लोकेषु यद्यपि प्रथितं भवति । राघवश्च वदान्यतया दयया
प्रियवचनशीलतया मह्यं वाचा पूर्वं दत्तं राज्यं न त्यजामीतिवक्तुमक्षमतया च
राज्यं दत्तवान् अतस्तस्यापि महद्यश इति युवयोरिदं युक्तमस्तु, तथापि तौ
कथं दुःखं सहिष्यत इति योजना  ॥  २।६१।२३  ॥   

  

सा नूनं तरुणी श्यामा सुकुमारी सुखोचिता ।  

कथमुष्णञ्च शीतञ्च मैथिली प्रसहिष्यते  ॥  २।६१।४  ॥   

सा नूनमिति । तरुणी आरब्धयौवना । श्यामा यौवनमध्यस्था ।
एतत्पदद्वयोपादानेनेषन्न्यूनयौवनमध्यं प्राप्तेत्यवगम्यते । (पाठभेदः ।
श्यामा तरुणी यौवनमध्यस्था तरुणी नतु यौवनारम्भस्था तरुणीत्यर्थः)  ॥ 
२।६१।४  ॥   

  

भुक्त्वाशनं विशालाक्षी सूपदंशान्वितं शुभम् ।  

वन्यं नैवारमाहारं कथं सीतोपभोक्ष्यते  ॥  २।६१।५  ॥   

भुक्त्वाशनमिति । सूपदंशान्वितं शोभनव्यञ्जनसहितम् । नैवारं
नीवारसम्बन्धिनम्  ॥  २।६१।५  ॥   

  

गीतवादित्रनिर्घोषं श्रुत्वा शुभमनिन्दिता ।  

कथं क्रव्यादसिंहानां शब्दं श्रोष्यत्यशोभनम्  ॥  २।६१।६  ॥   

क्रव्यादाः मांसभक्षकाः  ॥  २।६१।६  ॥   

  

महेन्द्रध्वजसङ्काशः क्वनु शेते महाभुजः ।  

भुजं परिघसङ्काशमुपधाय महाबलः  ॥  २।६१।७  ॥   

महेन्द्रध्वजसङ्काश इति । महेन्द्रध्वजोनाम--इन्द्रधनुः कदाचित् ध्वजाकारेण
परमाभ्युदयनिमित्ततया प्रतिभातीत्याहुः  ॥  २।६१।७  ॥   

  

पद्मवर्णं सुकेशान्तं पद्मनिश्वासमुत्तमम् ।  

कदा द्रक्ष्यामि रामस्य वदनं पुष्करेक्षणम्  ॥  २।६१।८  ॥   

पद्मवर्णमिति । पद्मवर्णं पद्मपत्रवर्णम् । पद्मनिश्वासं
पद्मगन्धिनिश्वासम्  ॥  २।६१।८  ॥   

  

वज्रसारमयं नूनं हृदयं मे न संशयः ।  

अपश्यन्त्या न तं यद्वै फलतीदं सहस्रधा  ॥  २।६१।९  ॥   

वज्रसारमयमिति । न फलति न स्फुटति । "ञिफला विशरणे" इति धातुः  ॥  २।६१।९
 ॥   

  

यत्त्वया ऽकरुणं कर्म व्यपोह्य मम बान्धवाः ।  

निरस्ताः परिधावन्ति सुखार्हाः कृपणा वने  ॥  २।६१।१०  ॥   

यत्त्वयेति । त्वया निरस्ताः मम बान्धवाः रामादयः । व्यपोह्य नगरं
त्वक्त्वा वने परिधावन्तीति यत् एतत् अकरुणं कर्म, करुणाराहित्येन कृतं
कर्मेत्यर्थः  ॥  २।६१।१०  ॥   

  

यदि पञ्चदशे वर्षे राघवः पुनरेष्यति ।  

जह्याद्राज्यञ्च कोशञ्च भरतेनोपभुज्यते  ॥  २।६१।११  ॥   

चतुर्दशवर्षानन्तरं रामो राज्यं प्राप्स्यतीत्याशङ्क्य परिहरति--यदीति ।
पञ्चदशे वर्षे राघवो यदि पुनरेष्यति तथापि राज्यं कोशञ्च जह्यात् त्यजेत् ।
कुतः ? यस्मात् कारणात् भरतेनोपभुज्यते भरतेनोपभुक्ततया तेन पुनर्दत्तमपि
राज्यं रामस्त्यजेदित्यर्थः । भरतो नोपलक्ष्यत इति पाठान्तरम् । राज्यं
कोशं च भरतो जह्यात् इदं तु नोपलक्ष्यते यद्रामः पुनर्भरतदत्तं राज्यं
प्रतिगृह्णीयादिति । यद्वा यदि राघवः पुनरेष्यति । तदा भरतः राज्यं कोशं च
जह्यादिति नोपलक्ष्यते । करस्थराज्यत्यागस्यासम्भावितत्वादित्यर्थः । भरतो
यदि भोक्ष्यत इति च पाठः  ॥  २।६१।११  ॥   

  

भोजयन्ति किल श्राद्धे केचित् स्वानेव बान्धवान् ।  

ततः पश्चात्समीक्षन्ते कृतकार्या द्विजर्षभान्  ॥  २।६१।१२  ॥   

तत्र ये गुणवन्तश्च विद्वांसश्च द्विजातयः ।  

न पश्चात्ते ऽभिमन्यन्ते सुधामपि सुरोपमाः  ॥  २।६१।१३  ॥   

भरतेनोपभुक्ततया पुनर्दत्तमपि राज्यं रामो न भोक्ष्यत इत्यत्र
दृष्टान्तमाह--भोजयन्तीत्यादिना । किलेति वार्तायाम् । लोके केचित्
ब्राह्मणाः विद्यागुण वयोभ्यधिकेषु विप्रेषु विद्यमानेषु
दक्षिणाविशेषप्रापणलोभेन स्वानेव बान्धवान् श्राद्धे भोजयन्ति । ततः
पश्चात्तदनन्तरं कृतकार्याः कृतश्राद्धकार्य्याः सन्दः श्राद्धावसाने
द्विजर्षभान् पूर्वभुक्तविप्रापेक्षया विद्यावृत्तवयोभिः श्रेष्ठान्
समीक्षन्ते इष्टपङ्क्तौ भोजयितुमिच्छन्ति । तत्र तदानीं ये गुणवन्तः
वृत्तवन्तो विद्वांसः विद्यावन्तः सुरोपमाः देववत्पूज्यतमाः वृद्धाः
द्विजातयः ते पश्चादिष्टपङ्क्तौ सुधामपि अमृततुल्यान्नमपि नाभिमन्यन्ते
नाद्रियन्ते  ॥  २।६१।१२१३  ॥   

  

ब्राह्मणेष्वपि तृप्तेषु पश्चाद्भोक्तुं द्विजर्षभाः ।  

नाभ्युपैतुमलं प्राज्ञाः शृङ्गच्छेदमिवर्षभाः  ॥  २।६१।१४  ॥   

ननु कुतो नाद्रियन्ते ब्राह्मणशेषभोजने
शूद्रशेषवन्निषेधाभावादित्यत्राह--ब्राह्मणेष्वित्यादिना ।  

तृप्तेष्वपि ब्राह्मणेषु पूर्वभक्तानां ब्राह्मणत्वेपीत्यर्थः । प्राज्ञाः
द्विजर्षभाः ऋषभाः श्रृङ्गच्छेदमिव निजावमानहेतुं पश्चाद्भोक्तुमिच्छाम्
अभ्युपैतुम् नालम्, न क्षमन्त इत्यर्थः । यद्वा श्रृङ्गमग्रं श्रृङ्गे
च्छेदो यस्य तत् श्रृङ्गच्छेदं छिन्नाग्रं तृणम् । यथा वृषभा
वृषभान्तरजग्धाग्रं तृणं भोक्तुं नालम्, तद्वदित्यर्थः । श्रृङ्गच्छेदमिति
वृषभभक्षिताग्रतृणनामेत्यप्याहुः  ॥  २।६१।१४  ॥   

  

एवं कनीयसा भ्रात्रा भुक्तं राज्यं विशाम्पते ।  

भ्राता ज्येष्ठो वरिष्ठश्च किमर्थं नावमंस्यते  ॥  २।६१।१५  ॥   

उक्तमर्थं दार्ष्टान्तिके योजयति--एवमित्यादिना । एवं
पूर्वोक्तद्विजर्षभवत् । कनीयसा कनिष्ठेन । विशांपते हे  

प्रजानाथ वरिष्ठः गुणैः श्रेष्ठः । किमर्थं नावमंस्यते कस्मैप्रयोजनाय न
तिरस्करिष्यति । सर्वात्मना तिरस्करिष्यत्येवेत्यर्थः  ॥  २।६१।१५  ॥   

  

न परेणाहृतं भक्ष्यं व्याघ्रः खादितुमिच्छति ।  

एवमेव नरव्याघ्रः परलीढं न मन्यते  ॥  २।६१।१६  ॥   

न परेणेति । परेण अन्येन वृकगोमाय्वादिना आहृतं भक्षितशेषत्वेनानीतम् ।
परलीढं परेणास्वादितम् । परभुक्तशेषमिति यावत् । न मन्यते न बहुमन्यते  ॥ 
२।६१।१६  ॥   

  

हविराज्यं पुरोडाशः कुशा यूपाश्च खादिराः ।  

नैतानि यातयामानि कुर्वन्ति पुनरध्वरे  ॥  २।६१।१७  ॥   

हविरिति । हविः चरुप्रमुखम्, पुरोडाशाः पिष्टादिविकाराः । खादिरा इत्येतत्
पालाशादीनामुपलक्षणम् । यातयामानि परिभुक्तानि यागे विनियुक्तानीति यावत् ।
"जीर्णं च परिभुक्तं च यातयाममिदं द्वयम्" इत्यमरः । अध्वरे यागान्तरे ।
पुनर्न कुर्वन्ति न विनियुञ्जते । "मन्त्राः कृष्णाजिनं दर्भाः"
इत्याद्ययातयामत्वबोधकवचनेषु दर्भादिशब्दाः कुशादिव्यतिरिक्तपराः  ॥ 
२।६१।१७  ॥   

  

तथा ह्यात्तमिदं राज्यं हृतसारां सुरामिव ।  

नाभिमन्तुमलं रामो नष्टसोममिवाध्वरम्  ॥  २।६१।१८  ॥   

तथेति । आत्तम् उपभुक्तपूर्वम् । हृतसारां गृहीतसारांशाम् । अभिमन्तुम्
अभिलषितुम् । नष्टसोममिवाध्वरमिति अन्येन सोमपाने कृते सत्ररूपमध्वरं
तदक्षमतायां यथान्यो नाभिलषति तद्वदित्यर्थः  ॥  २।६१।१८  ॥   

  

नैवंविधमसत्कारं राघवो मर्षयिष्यति ।  

बलवानिव शार्दूलो वालधेरवमर्शनम्  ॥  २।६१।१९  ॥   

नैवंविधमिति । वालधेः पुच्छस्य अवमर्शनम् अवमत्यस्पर्शनम्  ॥  २।६१।१९  ॥   

  

नैतस्य सहिता लोका भयं कुर्युर्महामृधे ।  

अधर्मं त्विह धर्मात्मा लोकं धर्मेण योजयेत्  ॥  २।६१।२०  ॥   

ननु वयं किं कुर्मः पौरुषधर्मबलाभ्यां हीनः स्वयमेव गत
इत्यत्राह--नैतस्येति । सहिताः मिलिताः लोकाः चतुर्दशभुवनस्थाः सुरासुरादयः
। महामृधे महायुद्धे । एतस्य रामस्य भयं न कुर्युः, भयं कर्तुं न
शक्नुयुरित्यर्थः । किन्तु अधर्मम् अधर्ममार्गस्थं लोकं जनं धर्मेण योजयेत्
। "चातुर्वर्ण्यञ्च लोके ऽस्मिन् स्वेस्वे धर्मे नियोक्ष्यति" इत्युक्तो
रामः स्वयमधर्मं कथं कुर्यादित्यर्थः  ॥  २।६१।२०  ॥   

  

नन्वसौ काञ्चनैर्बाणैर्महावीर्यो महाभुजः ।  

युगान्त इव भूतानि सागरानपि निर्दहेत्  ॥  २।६१।२१  ॥   

नन्विति । युगान्तः युगान्तकालः । भूतानि पञ्चमहाभूतानि  ॥  २।६१।२१  ॥   

  

स तादृशः सिंहबलो वृषभाक्षो नरर्षभः ।  

स्वयमेव हतः पित्रा जलजेनात्मजो यथा  ॥  २।६१।२२  ॥   

स तादृश इति । तादृशः अवाङ्मनसगोचरपराक्रमयुक्तः । जलजेन मत्स्येन ।
मत्स्यो ह्यात्मजानेव भक्षयतीति प्रसिद्धम्  ॥  २।६१।२२  ॥   

  

द्विजातिचरितो धर्मः शास्त्रदृष्टः सनातनः ।  

यदि ते धर्मनिरते त्वया पुत्रे विवासिते  ॥  २।६१।२३  ॥   

इयता प्रबन्धेनोक्तमुपसंहरति--द्विजातिचरित इति । धर्मनिरते पुत्रे त्वया
विवासिते सति । द्विजातिचरितः शिष्टत्रैवर्णिकाचरितः शास्त्रदृष्टः सनातनो
धर्मः ते यदि अस्ति किमित्यर्थे ऽव्ययमिदम्  ॥  २।६१।२३  ॥   

  

गतिरेका पतिर्नार्या द्वितीया गतिरात्मजः ।  

तृतीया ज्ञातयो राजंश्चतुर्थी नेह विद्यते  ॥  २।६१।२४  ॥   

एवं राजकृतानीत्या स्वहानिमाह--गतिरित्यादि । एका मुख्या, प्रथमेत्यर्थः ।
द्वितीया भर्त्रभावो गतिरित्यर्थः । ज्ञातयः पित्रादयः तृतीया
भर्तृपुत्राभावे गतिरित्यर्थः । चतुर्थी स्वातन्त्र्यरूपा । तथाच स्मृतिः
"पिता रक्षति कौमारे भर्ता रक्षति यौवने । वार्द्धके तनयो रक्षेन्न स्त्री
स्वातन्त्र्यमर्हति  ॥ " इति  ॥  २।६१।२४  ॥   

  

तत्र त्वं चैव मे नास्ति रामश्च वनमाश्रितः ।  

न वनं गन्तुमिच्छामि सर्वथा निहता त्वया  ॥  २।६१।२५  ॥   

तत्रेति । तत्र तासुगतिषु त्वं भर्ता न भवसि, सपत्नीपरतन्त्रत्वात् । मे
ज्ञातिरपि नास्ति । दूरस्थत्वादिति भावः । न वनं गन्तुमिच्छामि
सभर्तृकत्वात् । निहता अस्मीति शेषः  ॥  २।६१।२५  ॥   

  

हतं त्वया राज्यमिदं सराष्ट्रंहतस्तथात्मा सह मन्त्रिमिश्च ।  

हता सपुत्रास्मि हताश्च पौराः सुतश्च भार्या च तव प्रहृष्टौ  ॥  २।६१।२६
 ॥   

न केवलमहमेका हता अन्येपीत्याह--हतमिति । राज्यं कोसलराज्यम् । राष्ट्राणि
अन्यानित्वन्मित्रपालितानि । सुतः भरतः । तत्रैव तव सुताभिमानात् । भार्या
कैकेयी, तद्वचनकरणात्  ॥  २।६१।२६  ॥   

  

इमां गिरं दारुणशब्दसंश्रितां निशम्य राजापि मुमोह दुःखितः ।  

ततः स शोकं प्रविवेश पार्थिवः स्वदुष्कृतं चापि पुनस्तदा स्मरन्  ॥  २।६१।२७
 ॥   

इमामिति । प्रविवेश तत्र मग्न इत्यर्थः । दुष्कृतं स्मरन् एतादृशदुःखस्य
निदानभूतं किं कर्म पूर्वं कृतमिति स्मरन्नित्यर्थः  ॥  २।६१।२७  ॥   

  

इत्यार्षे श्रीरामायणे वाल्मीकीये० श्रीमदयोध्याकाण्डे एकषष्टितमः सर्गः  ॥ 
६१  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने एकषष्टितमः सर्गः  ॥  ६१  ॥   


