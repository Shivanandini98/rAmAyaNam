+++
title = "०६५ अन्तःपुरशोकः"
title_english = "065 Dasaratha passes away"

+++


अथ रात्र्यां व्यतीतायां प्रातरेवापरे ऽहनि ।  

वन्दिनः पर्युपातिष्ठंस्तत्पार्थिवनिवेशनम्  ॥  २।६५।१  ॥   

सूताः परमसंस्कारामङ्गलाश्चोत्तमश्रुताः ।  

गायकाः स्तुतिशीलाश्च निगदन्तः पृथक् पृथक्  ॥  २।६५।२  ॥   

अथेत्यादिश्लोकद्वयमेकवाक्यम् । रात्र्यां रात्रिशेषे । परमसंस्काराः
व्याकरणाद्युत्तमसंस्कारयुक्ताः श्रेष्ठालङ्कारयुक्ता वा । वन्दिन इति
पूर्वमुक्तत्वात् सूताः वंशावलिकीर्त्तकाः । मङ्गलाः मङ्गलपाठकाः । उत्तमं
श्रुतं गान्धर्वशास्त्रश्रवणं येषां ते उत्तमश्रुताः । एतद्विशेषणद्वयं
गायकमात्रविशेषणम् । अन्यत्सर्वविशेषणम् सर्वत्र
पर्युपातिष्ठन्नितिक्रियापदम्  ॥  २।६५।१२  ॥   

  

राजानं स्तुवतां तेषामुदात्ताभिहिताशिषाम् ।  

प्रासादाभोगविस्तीर्णः स्तुतिशब्दो ह्यवर्तत  ॥  २।६५।३  ॥   

राजानमिति । उदात्ताभिहिताशिषाम् उदात्तेन उच्चैःस्वरेण अभिहिताः
प्रयुक्ताः आशिषो यैस्तेषाम् । प्रासादाभोगविस्तीर्णः प्रासादेषु आभोगः
परिपूर्णता तया विस्तीर्णः "आभोगः परिपूर्णत" इत्यमरः  ॥  २।६५।३  ॥   

  

ततस्तु स्तुवतां तेषां सूतानां पाणिवादकाः ।  

अपदानान्युदाहृत्य पाणिवादानवादयन्  ॥  २।६५।४  ॥   

तत इति । स्तुवतां स्तुवत्सु सत्सु । पाणिवादकाः तालगत्या विविधं पाणिभ्यां
वादयन्तीति पाणिवादकाः । अपदानानि वृत्तान्यद्भुतकर्माणि । पाणिवादानवादयन्
पाणिवादानकुर्वन्नित्यर्थः  ॥  २।६५।४  ॥   

  

तेन शब्देन विहगाः प्रतिबुद्धा विसस्वनुः ।  

शाखास्थाः पञ्जरस्थाश्च ये राजकुलगोचराः  ॥  २।६५।५  ॥   

तेनेति । शाखास्थाः गृहारामवृक्षशाखासु वर्तमानाः । राजकुलगोचराः राजगृहे
दृश्यमानाः विहगाः शुकादयः  ॥  २।६४।५  ॥   

  

व्याहृताः पुण्यशब्दाश्च वीणानां चापि निस्वनाः ।  

आशीर्गेयं च गाथानां पूरयामास वेश्म तत्  ॥  २।६५।६  ॥   

व्याहृता इति । व्याहृताः ब्राह्मणैरुक्ताः । पुण्यशब्दाः
पुण्यपुरुषक्षेत्रतीर्थकीर्त्तनादिरूपाः । पूरयामासुरिति विपरिणामेन
योजनीयम् । गाथानां दशरथविषयप्रबन्धविशेषाणां सम्बन्धि आशीर्गेयं
आशीर्वादरूपगानम्  ॥  २।६५।६  ॥   

  

ततः शुचिसमाचाराः पर्युपस्थानकोविदाः ।  

स्त्रीवर्षधरभूयिष्ठा उपतस्थुर्यथापुरम्  ॥  २।६५।७  ॥   

तत इति । पर्युपस्थानकोविदाः कालोचितपरिचर्याविचक्षणाः ।
स्त्रीवर्षधरभूयिष्ठाः अन्तःपुराध्यक्षस्त्रीभिः वर्षधरैः षण्ढैश्च
समृद्धाः, परिचारका इति शेषः  ॥  २।६५।७  ॥   

  

हरिचन्दनसंपृक्तमुदकं काञ्चनैर्घटैः ।  

आनिन्युः स्नानशिक्षाज्ञा यथाकालं यथाविधि  ॥  २।६५।८  ॥   

हरिचन्दनसंपृक्तमिति । हरिचन्दनसंपृक्तं हरिनचन्दनसंमिश्रम् ।
स्नानशिक्षाज्ञाः स्नानप्रकारज्ञाः यथाविधि यथानियमम्  ॥  २।६५।८  ॥   

  

मङ्गलालम्भनीयानि प्राशनीयान्युपस्करान् ।  

उपनिन्युस्तथाप्यन्याः कुमारीबहुलाः स्त्रियः  ॥  २।६५।९  ॥   

मङ्गलालम्भनीयानीति । मङ्गलालम्भनीयानि मङ्गलरूपानुलेपनानि
तैलोद्वर्तनादीनि । स्पर्शनीयानि गवादीनीत्येके । प्राशनीयानि
दन्तधावनानन्तरं गण्डूषत्वेन प्राशनीयानि
सम्पिष्टतिलनारिकेलजीरकादिद्रव्याणि औषधविशेषानिति वार्थः,
गङ्गादितीर्थोदकानीति वार्थः, अनुदिनमखिलदुरितहरणायाखिलकर्मणामधिकारापादनाय
च प्राशनीयानि
कुलाराधनभूतश्रीरङ्गनाथचरणारविन्दसमर्पिततीर्थोदकतुलस्यादीनीति वार्थः ।
तीर्थोदकभाजनावरणपेटिकादेरेव परिचारकैरानयनं ज्ञेयम् । उपस्करान्
दर्पणवस्त्राभरणकुसुमादीनि । कुमारीबहुलाः कुमारीप्रायाः । स्त्रियः इति
द्वितीया । वारयोषित इति यावत्  ॥  २।६५।९  ॥   

  

सर्वलक्षणसम्पन्नं सर्वं विधिवदर्चितम् ।  

सर्वं सुगुणलक्ष्मीवत्तद्बभूवाभिहारिकम्  ॥  २।६५।१०  ॥   

सर्वलक्षणसम्पन्नमिति । आभिहारिकं राज्ञे प्रातर्यदाहर्तव्यं
मङ्गलार्थमानेतव्यम् । तत्सर्वं सर्वलक्षणसम्पन्नत्वादिधर्मविशिष्टं बभूव ।
सुगुणं च तत् लक्ष्मीवच्चेति समासः  ॥  २।६५।१०  ॥   

  

तत्तु सूर्योदयं यावत्सर्वं परिसमुत्सुकम् ।  

तस्थावनुपसम्प्राप्तं किंस्विदित्युपशङ्कितम्  ॥  २।६५।११  ॥   

तदिति । तत् पूर्वोक्तं परिजनजातम् । सूर्योदयं यावत् सूर्योदयात् पूर्वमेव
। परिसमुत्सुकं राजसेवासमुत्सुकम् । अनुपसंप्राप्तम् अनागतं राजानं प्रति
किंस्विदित्युपशङ्कितं सत् तस्थौ । राता नागतः तस्य किंवा स्यादिति
शङ्कासंयुक्तं तस्थावित्यर्थः  ॥  २।६५।११  ॥   

  

अथा याः कोसलेन्द्रस्य शयनं प्रत्यनन्तराः ।  

ताः स्त्रियस्तु समागम्य भर्तारं प्रत्यबोधयन्  ॥  २।६५।१२  ॥   

अथेति । याः कौसल्यादिव्यतिरिक्ताः । शयनं प्रत्यनन्तराः शयनसन्निकृष्टा
इत्यर्थः । प्रत्यबोधयन् प्रबोधनोचितसविनयमृदुवाक्यैः प्राबोधयन्नित्यर्थः
 ॥  २।६५।१२  ॥   

  

तथाप्युचितवृत्तास्ता विनयेन नयेन च ।  

न ह्यस्य शयनं स्पृष्ट्वा किञ्चिदप्युपलेभिरे  ॥  २।६५।१३  ॥   

तथेति । तथापि बोधयित्वापि । उचितवृत्ताः स्पर्शनादिव्यापारोचिताः । विनयेन
प्रश्रयेण नयेन युक्त्या च अस्य शयनं शयनस्थानं स्पृष्ट्वा किंचिदपि
निद्रालक्षणम् उच्छ्वासादिकम् । न लेभिरे न ज्ञातवत्यः  ॥  २।६५।१३  ॥   

  

ताः स्त्रियः स्वप्नशीलज्ञाश्चेष्टासञ्चलनादिषु ।  

ता वेपथुपरीताश्च राज्ञः प्राणेषु शङ्किताः ।  

प्रतिस्रोतस्तृणाग्राणां सदृशं संचकाशिरे  ॥  २।६५।१४  ॥   

एतदेवोपपादयति--ता इति । स्वप्नशीलज्ञाः स्वापस्वभावज्ञाः । ताः
पूर्वोक्ताः स्त्रियः । चेष्टासंचलनादिषु चेष्टा हस्तपादादिचलनम्, सञ्चलनं
हृदयादिस्पन्दनम्, आदिशब्देन निश्वासादिकं गृह्यते । तेषु किंचिन्नोपलेभिरे
इत्यनुषङ्गेण सम्बन्धः । वेपथुना कम्पेन । परीताः व्याप्ताः ताः स्त्रियः
राज्ञः प्राणेषु शङ्किताः सत्यः प्रतिस्रोतस्तृणाग्राणां
नदीप्रवाहाभिमुखवेतसादितृणाग्राणाम् । सदृशं तुल्यम् यथातथा संचकाशिरे,
संचकम्पिर इत्यर्थः  ॥  २।६५।१४  ॥   

  

अथ संवेपमानानां स्त्रीणां दृष्ट्वा च पार्थिवम् ।  

यत्तदाशङ्कितं पापं तस्य जज्ञे विनिश्चयः  ॥  २।६५।१५  ॥   

अथेति । यत्पापं मरणरूपमाशङ्कितं तस्य निश्चयस्तदा जज्ञ इति सम्बन्धः  ॥ 
२।६५।१५  ॥   

  

कौसल्या च सुमित्रा च पुत्रशोकपराजिते ।  

प्रसुप्ते न प्रबुध्येते यथाकालसमन्विते  ॥  २।६५।१६  ॥   

कौसल्येति । पुत्रशोकेन पराजिते आक्रान्ते अत एव यथाकालसमन्विते मृते इव
प्रसुप्ते न प्रबुध्येते  ॥  २।६५।१६  ॥   

  

निष्प्रभा च विवर्णा च सन्ना शोकेन सन्नता ।  

न व्यराजत कौसल्या तारेव तिमिरावृता  ॥  २।६५।१७  ॥   

निष्प्रभेति । निष्प्रभा निःश्रीका । विवर्णा पूर्ववर्णाद्विपरीतवर्णा ।
शोकेन सन्ना कृशा । सन्नता कार्श्येन नम्रा । तिमिरावृता
उत्पातकालेत्थधूमस्तिमिरं तेनावृता तारेव तारकेव न व्यराजत  ॥  २।६५।१७  ॥   

  

कौसल्यानन्तरं राज्ञः सुमित्रा तदनन्तरम् ।  

न स्म विभ्राजते देवी शोकाश्रुलुलितानना  ॥  २।६५।१८  ॥   

कौसल्यानन्तरमिति । प्रथमं राजा न विभ्राजते स्म । राज्ञो ऽनन्तरं कौसल्या
शोकाश्रुलुलितानना सती न विभ्राजते स्म । तदनन्तरं देवी तथाविधा सुमित्रा न
विभ्राजते स्म, मृताद्दशरथाज्जीवन्त्योः कौसल्यासुमित्रयोर्विशेषो
नासीदित्यर्थः  ॥  २।६५।१८  ॥   

  

ते च दृष्ट्वा तथा सुप्ते उभे देव्यौ च तु नृपम् ।  

सुप्तमेवोद्गतप्राणमन्तःपुरमदृश्यत  ॥  २।६५।१९  ॥   

ततः प्रचुक्रुशुर्दीनाः सस्वरं ता वराङ्गनाः ।  

करेणव इवारण्ये स्थानप्रच्युतयूथपाः  ॥  २।६५।२०  ॥   

ते इति । सुप्ते ते उभे देव्यौ च दृष्ट्वा । सुप्तमेव सन्तमुद्गतप्राणं तं
नृपं च अन्तःपुरम् अन्तःपुरजनः अदृश्यत अपश्यत्  ॥  २।६५।१९२०  ॥   

  

तासामाक्रन्दशब्देन सहसोद्गतचेतने ।  

कौसल्या च सुमित्रा च त्यक्तनिद्रे बभूवतुः  ॥  २।६५।२१  ॥   

कौसल्या च सुमित्रा च दृष्ट्वा स्पृष्ट्वा च पार्थिवम् ।  

हा नाथेति परिक्रुश्य पेततुर्धरणीतले  ॥  २।६५।२२  ॥   

सा कोसलेन्द्रदुहिता वेष्टमाना महीतले ।  

न बभ्राज रजोध्वस्ता तारेव गगनाच्च्युता  ॥  २।६५।२३  ॥   

तासामिति । सहसोद्गतचेतने सहसोत्पन्नप्रबोधे  ॥  २।६५।२१२३  ॥   

  

नृपे शान्तगुणे जाते कौसल्यां पतितां भुवि ।  

अपश्यंस्ताः स्त्रियः सर्वा हतां नागवधूमिव  ॥  २।६५।२४  ॥   

ततः सर्वा नरेन्द्रस्य कैकेयीप्रमुखाः स्त्रियः ।  

रुदन्त्यः शोकसन्तप्ता निपेतुर्गतचेतनाः  ॥  २।६५।२५  ॥   

नृप इति । शान्तगुणे शान्तदेहोष्णस्पन्दनादिगुणे  ॥  २।६५।२४२५  ॥   

  

ताभिः स बलवान्नादः क्रोशन्तीभिरनुद्रुतः ।  

येन स्थिरीकृतं भूयस्तद्गृहं समनादयत्  ॥  २।६५।२६  ॥   

ताभिरिति । स नादः कौसल्याप्रभृतीनां नादः । क्रोशन्तीभिस्ताभिः
पश्चात्प्रविष्टकैकेयीप्रभृतिभिः अनुद्रुतः अनुसृतो ऽभूत् । येन
अनन्तरक्रोशानुद्रुतेन पूर्वनादेन स्थिरीकृतं व्याप्तं तत्सर्वं गृहं
समनादयत् महान्तं प्रतिध्वनिमजनयदित्यर्थः  ॥  २।६५।२६  ॥   

  

तत्समुत्त्रस्तसम्भ्रान्तं पर्युत्सुकजनाकुलम् ।  

सर्वतस्तुमुलाक्रन्दं परितापार्तबान्धवम्  ॥  २।६५।२७  ॥   

सद्योप निपतितानन्दं दीनविक्लवदर्शनम् ।  

बभूव नरदेवस्य सद्म दिष्टान्तमीयुषः  ॥  २।६५।२८  ॥   

तदित्यादि । पर्युत्सुकजनाकुलं पूर्वं पर्युत्सुकजनाकुलं सद्म नरदेवस्य
दिष्टान्तमीयुषः नरदेवे मरणं प्राप्ते सति । समुत्त्रस्तसंभ्रान्तं
समुत्त्रस्तम् उद्विग्नं संभ्रान्तम् अनवस्थितं च इत्येवमादिविशेषणयुक्तं
बभूवेति सम्बन्धः  ॥  २।६५।२७२८  ॥   

  

अतीतमाज्ञाय तु पार्थिवर्षभं यशस्विनं सम्परिवार्यपत्नयः ।  

भृशं रुदन्त्यः करुणं सुदुःखिताः प्रगृह्य बाहू व्यलपन्ननाथवत्  ॥  २।६५।२९
 ॥   

अतीतमिति । आज्ञाय सम्यक् ज्ञात्वा । पत्नयः पत्न्यः । बाहूप्रगृह्य
परस्परं बाहू गृहीत्वेत्यर्थः  ॥  २।६५।२९  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
पञ्चषष्टितमः सर्गः  ॥  ६५  ॥   

इति श्रीगोविन्दराजविरचिते श्रीरामायणभूषणे पीता० अयोध्याकाण्डव्याख्याने
पञ्चषष्टितमःसर्गः  ॥  ६५  ॥   


