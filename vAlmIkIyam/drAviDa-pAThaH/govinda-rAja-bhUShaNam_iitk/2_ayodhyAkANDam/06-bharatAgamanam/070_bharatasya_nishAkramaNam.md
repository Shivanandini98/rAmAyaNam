+++
title = "०७० भरतस्य निशाक्रमणम्"
title_english = "070 The messengers enter the city of Rajagriha"

+++


भरते ब्रुवति स्वप्नं दूतास्ते क्लान्तवाहनाः ।  

प्रविश्यासह्यपरिघं रम्यं राजगृहं पुरम्  ॥  २।७०।१  ॥   

समागम्य तु राज्ञा च राज पुत्रेण चार्चिताः ।  

राज्ञः पादौ गृहीत्वा तु तमूचुर्भरतं वचः  ॥  २।७०।२  ॥   

भरत इति । असह्यपरिघं परैरप्रधृष्यपरिघम् । राज्ञा केकयराजेन । राजपुत्रेण
युधाजिता । अर्चिताः आनीतोपायननिरीक्षणेन संमानिताः । राज्ञः भरतस्य ।
भरतस्य परमप्रकृतत्वात् तमिति निर्देशः  ॥  २।७०।१२  ॥   

  

पुरोहितस्त्वां कुशलं प्राह सर्वे च मन्त्रिणः ।  

त्वरमाणश्च निर्याहि कृत्यमात्ययिकं त्वया  ॥  २।७०।३  ॥   

पुरोहित इति । आत्ययिकं दुष्करम् । अत्ययः कृच्छ्रम् "अत्ययो ऽतिक्रमे
कृच्छ्रे मरणे दण्डदोषयोः" इति वैजयन्ती । त्वया कृत्यं कर्तव्यम् अतो
निर्याहीत्यन्वयः  ॥  २।७०।३  ॥   

  

इमानि च महार्हाणि वस्त्राण्याभरणानि च ।  

प्रतिगृह्य विशालाक्ष मातुलस्य च दापय  ॥  २।७०।४  ॥   

इमानीति । विशालाक्षेति विभूषणावलोकनजनितविस्मयोत्फुल्लाक्षत्वमाह ।
मातुलस्य च दापयेति समुच्चयात् प्रथमं मातामहस्य दापय अथ मातुलस्य
दापयेत्यर्थः  ॥  २।७०।४  ॥   

  

अत्र विंशतिकोट्यस्तु नृपतेर्मातुलस्य ते ।  

दशकोट्यस्तु संपूर्णास्तथैव च नृपात्मज  ॥  २।७०।५  ॥   

अत्रेति । अत्र वस्त्रभरणादिमहार्हवस्तुजाते । नृपतेः विंशतिकोट्यः
विंशतिकोटिमूल्यानि वस्त्राभरणादीनि । मातुलस्य दशकोट्यः दशकोटिमूल्यानि ।
संपूर्णा अन्यूना इत्युभयविशेषणम् । तथैव तदर्हमेव । अन्यथा राजतुल्यतया
राजपुत्रदाने तस्य बहुमान एव न भवतीति भावः  ॥  २।७०।५  ॥   

  

प्रतिगृह्य तु तत्सर्वं स्वनुरक्तः सुहृज्जने ।  

दूतानुवाच भरतः कामैः संप्रतिपूज्य तान्  ॥  २।७०।६  ॥   

प्रतिगृह्येति । सुहृज्जने मातुलादौ स्वनुरक्तः प्रदाप्येति शेषः । कामैः
अभीष्टान्नपानादिभिः  ॥  २।७०।६  ॥   

  

कच्चित् सुकुशली राजा पिता दशरथो मम ।  

कच्चिच्चारोगता रामे लक्ष्मणे च महात्मनि  ॥  २।७०।७  ॥   

कच्चिदिति । अरोगता आरोग्यम् । आरोग्यतेति पाठे--स्वार्थे ष्यञ्  ॥  २।७०।७
 ॥   

  

आर्या च धर्मनिरता धर्मज्ञा धर्मदर्शिनी ।  

अरोगा चापि कौसल्या माता रामस्य धीमतः  ॥  २।७०।८  ॥   

आर्येति । आर्या ज्येष्ठमातृत्वेन पूज्या । धर्मनिरता धर्मानुष्ठानपरा ।
धर्मज्ञा ज्ञात्वानुष्ठानमितिन्यायेन अनुष्ठानमूलज्ञानयुक्ता । धर्ममेव
जनेषु पश्यतीति धर्मदर्शिनी, गुणग्राहिणी न दोषदर्शिनीत्यर्थः ।
अप्यरोगेत्वन्वयः । अपिः प्रश्ने । धीमत इत्यनेन पुत्रकृतातिशय उच्यते  ॥ 
२।७०।८  ॥   

  

कच्चित् सुमित्रा धर्मज्ञा जननी लक्ष्मणस्य या ।  

शत्रुघ्नस्य च वीरस्य सा ऽरोगा चापि मध्यमा  ॥  २।७०।९  ॥   

कच्चिदिति । सेति धर्मज्ञत्वस्मरणाभिनयः । मध्यमेत्यनेन "न ते ऽम्बा मध्यमा
तात" इत्यत्र कैकेय्या मध्यमात्वमितरस्त्र्यपेक्षया  ॥  २।७०।९  ॥   

  

आत्मकामा सदा चण्डी क्रोधना प्राज्ञमानिनी ।  

अरोगा चापि मे माता कैकेयी किमुवाच ह  ॥  २।७०।१०  ॥   

आत्मकामेति । आत्मानं कामयत इति आत्मकामा, स्वप्रयोजनपरेत्यर्थः । प्रज्ञैव
प्राज्ञा प्राज्ञामात्मानं मन्यत इति प्राज्ञमानिनी । "मनः" इति णिनिः ।
"क्यङ्मानिनोश्च" इति पुंवद्भावः । चण्डी उग्रा । क्रोधना क्रोधवती । मे
माता अप्यरोगा कैकेयी किमुवाच स्वबन्धुविषये किमुवाचेत्यर्थः ।
दुःस्वप्नदर्शनदूतागमनाभ्यां कैकेय्या किञ्चित्कृतं भवेदित्यूहितवान् भरत
इति सूचयत्यात्मकामेत्यादिभिः  ॥  २।७०।१०  ॥   

  

एवमुक्तास्तु ते दूता भरतेन महात्मना ।  

ऊचुः सप्रश्रयं वाक्यमिदं तं भरतं तदा  ॥  २।७०।११  ॥   

एवमिति । महात्मना महाबुद्धिना । एतेनायोध्यावृत्तान्तो ऽनेन ज्ञात इति
सूचितम् । सप्रश्रयं सविनयम् । अनेन सर्वात्मना अयोध्यावृत्तान्तगोपनं
सूच्यते । तदेत्यनेन किञ्चित् विलम्बोक्तौ भरतो ऽन्यथा मन्येतेति
झटित्युत्तरमुक्तमित्युच्यते  ॥  २।७०।११  ॥   

  

कुशलास्ते नरव्याघ्र येषां कुशलमिच्छसि ।  

श्रीश्च त्वां वृणुते पद्मा युज्यतां चापिते रथः  ॥  २।७०।१२  ॥   

कुशला इति । कुशला इति सामान्योक्तिः प्रत्येकोक्त्या सन्देहानुत्पादाय ।
श्रीः लक्ष्मीः । पद्मा पद्महस्ता । अर्श आद्यच् । राज्यश्रीरिति हार्दो
भावः । अमङ्गल्यव्यावृत्तिर्भरतप्रत्याय्या  ॥  २।७०।१२  ॥   

  

भरतश्चापि तान् दूतानेवमुक्तो ऽभ्यभाषत ।  

आपृच्छे ऽहं महाराजं दूताः सन्त्वरयन्ति माम्  ॥  २।७०।१३  ॥   

भरत इति । एवमुक्तो भरतः दूताः मां संत्वरयन्तीति महाराजमापृच्छ इति तान्
दूतानभ्यभाषतेति योजना  ॥  २।७०।१३  ॥   

  

एवमुक्त्वा तु तान् दूतान् भरतः पार्थिवात्मजः ।  

दूतैः सञ्चोदितो वाक्यं मातामहमुवाच ह  ॥  २।७०।१४  ॥   

एवमिति । दूतैः सञ्चोदितो भरतः तान् दूतानेवमुक्त्वा मातामहं वाक्यमुवाच  ॥ 
२।७०।१४  ॥   

  

राजन् पितुर्गमिष्यामि सकाशं दूतचोदितः ।  

पुनरप्यहमेष्यामि यदा मे त्वं स्मरिष्यसि  ॥  २।७०।१५  ॥   

राजन्निति । मे मां । यदा स्मरिष्यसि यदा आगन्तव्यमिति स्मरिष्यसि
तदैष्यामि, आगन्तव्यमिति भवत्स्मरणं यदा जानामि तदा आगमिष्यामीत्यर्थः । मे
इत्यत्र "अधीगथर्दयेशाम्--" इति षष्ठी  ॥  २।७०।१५  ॥   

  

भरतेनैवमुक्तस्तु नृपो मातामहस्तदा ।  

तमुवाच शुभं वाक्यं शिरस्याघ्राय राघवम्  ॥  २।७०।१६  ॥   

गच्छतातानुजाने त्वां कैकेयी सुप्रजास्त्वया ।  

मातरं कुशलं ब्रूयाः पितरं च परंतप  ॥  २।७०।१७  ॥   

पुरोहितं च कुशलं ये चान्ये द्विजसत्तमाः ।  

तौ च तात महेष्वासौ भ्रातरौ रामलक्ष्मणौ  ॥  २।७०।१८  ॥   

भरतेनेत्यादि रामलक्ष्मणावित्यन्तं स्पष्टम्  ॥  २।७०।१६१८  ॥   

  

तस्मै हस्त्युत्तमांश्चित्रान् कम्बलानजिनानि च ।  

अभिसत्कृत्य कैकेयो भरताय धनं ददौ  ॥  २।७०।१९  ॥   

तस्मा इति । अस्यादावित्युक्त्वेत्युपस्कार्यम् । तस्मै भरताय अभिसत्कृत्य
ददौ श्लाघापूर्वं ददावित्यर्थः  ॥  २।७०।१९  ॥   

  

रुक्मनिष्कसहस्रे द्वे षोडशाश्वशतानि च ।  

सत्कृत्य कैकयीपुत्रं केकयो धनमादिशत्  ॥  २।७०।२०  ॥   

रुक्मनिष्कसहस्र इति । निष्काः वक्षोभूषणानि । "निष्को ऽस्त्री हेम्नि
दीनारे साष्टे कर्षशते पले । वक्षोविभूषणे कर्षे" इति वैजयन्ती । धनम्
उक्तरूपम् । आदिशत् आदाय गच्छतेति भृत्यानाज्ञापयामास  ॥  २।७०।२०  ॥   

  

तथामात्यानभिप्रेतान् विश्वास्यांश्च गुणान्वितान् ।  

ददावश्वपतिः क्षिप्रं भरतायानुयायिनः  ॥  २।७०।२१  ॥   

तथेति । अमा सह प्राणांस्त्यजन्तीत्यमात्यास्तान् । अभिप्रेतान्
सहायभूतानित्यर्थः । निश्वास्यान् विश्वसनीयान् । अश्वपतिः केकयः  ॥ 
२।७०।२१  ॥   

  

ऐरावतानैन्द्रशिरान्नागान्वै प्रियदर्शनान् ।  

खरान् शीघ्रान् सुसंयुक्तान् मातुलो ऽस्मै धनं ददौ  ॥  २।७०।२२  ॥   

मातामहकृतसत्कारप्रकारमुक्त्वा मातुलकृतसत्कारप्रकारमाह--ऐरावतानित्यादिना
। ऐरावतान् इरावतपर्वतभवान् । ऐन्द्रशिरान् इन्द्रशिराख्यपर्वतभवान् ।
शीघ्रान् वेगवतः । सुसंयुक्तान् परिचितान्  ॥  २।७०।२२  ॥   

  

अन्तःपुरे ऽतिसंवृद्धान् व्याघ्रवीर्यबलान्वितान् ।  

दंष्ट्रायुधान् महाकायान् शुनश्चीपायनं ददौ  ॥  २।७०।२३  ॥   

स दत्तं केकयेन्द्रेण धनं तन्नाभ्यनन्दत ।  

भरतः केकयीपुत्रो गमनत्वरया तदा  ॥  २।७०।२४  ॥   

बभूव ह्यस्य हृदये चिन्ता सुमहती तदा ।  

त्वरया चापि दूतानां स्वप्नस्यापि च दर्शनात्  ॥  २।७०।२५  ॥   

अन्तःपुर इति । मातुल इत्यनुषज्यते  ॥  २।७०।२३२५  ॥   

  

स स्ववेश्म व्यतिक्रम्य नरनागाश्वसंवृतम् ।  

प्रपेदे सुमहच्छ्रीमान् राजमार्गमनुत्तमम्  ॥  २।७०।२६  ॥   

स इति । स्ववेश्म व्यतिक्रम्येत्यनेन स्ववेश्मप्रवेशो ऽर्थसिद्धः । तथा च
राज्ञा मातुलेन च स्वगृह एव कृत सत्कारो मातामह्यादिदर्शनार्थमन्तःपुरं
गतवानिति बोध्यम् । अथवा भरतस्य दुःस्वप्नदर्शनदुःखदूतागमनवृत्तान्तश्रवणेन
केकयमातुलौ स्वगृहमेवागताविति द्रष्टव्यम् । सुमहच्छ्रीमान् सुमहाश्रीमान्
 ॥  २।७०।२६  ॥   

  

अभ्यतीत्य ततो ऽपश्यदन्तःपुरमुदारधीः ।  

ततस्तद्भरतः श्रीमानाविवेशानिवारितः  ॥  २।७०।२७  ॥   

अभ्यतीत्येति । राजमार्गमिति शेषः  ॥  २।७०।२७  ॥   

  

स मातामहमापृच्छ्य मातुलं च युधाजितम् ।  

रथमारुह्य भरतः शत्रुघ्नसहितो ययौ  ॥  २।७०।२८  ॥   

स इति । मातामहं स्वेनैव सहान्तःपुरमागतं मातुलं च तथाभूतम्  ॥  २।७०।२८
 ॥   

  

रथान् मण्डलचक्रांश्च योजयित्वा परःशतम् ।  

उष्ट्रगोश्वखरैर्भृत्या भरतं यान्तमन्वयुः  ॥  २।७०।२९  ॥   

रथानिति । मण्डलचक्रान् वर्तुलचक्रयुक्तान् । परःशतं शतात्परान्
"पङ्क्तिविंशति" इत्यादिसूत्रे निपातनादेक वचनम् । रथानुष्ट्रादिभिः
संयोज्य भृत्याः यान्तं भरतमन्वयुः  ॥  २।७०।२९  ॥   

  

बलेन गुप्तो भरतो महात्मा सहार्यकस्यात्मसमैरमात्यैः ।  

आदाय शत्रुघ्नमपेतशत्रुर्गृहाद्ययौ सिद्ध इवेन्द्रलोकात्  ॥  २।७०।३०  ॥   

बलेनेति । महात्मा महाधैर्यो भरतः । आर्यकस्य मातामहस्य । बलेन गुप्तः
आत्मसमैः स्वप्रभावसदृशैः । अमात्यैः सह शत्रुघ्नमादाय अपेतशत्रुः
निष्कण्टकः सन् इन्द्रलोकात् सिद्धो देवजातिरिव गृहाद्ययौ  ॥  २।७०।३०  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे सप्ततितमः
सर्गः  ॥  ७०  ॥   

इति श्रीगो० श्रीरामायणभूषणे पीता० अयोध्याकाण्डव्याख्याने सप्ततितमः सर्गः
 ॥  ७०  ॥   


