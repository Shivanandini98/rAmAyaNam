+++
title = "०६८ भरताय दूतप्रेषणम्"
title_english = "068 Vasishta instructs messengers to call Bharata and Satrughna"

+++


तेषां हि वचनं श्रुत्वा वसिष्ठः प्रत्युवाच ह ।  

मित्रामात्यगणान् सर्वान् ब्राह्मणांस्तानिदं वचः  ॥  २।६८।१  ॥   

तेषामित्यादि । मित्रामात्यगणान् मित्रभूतामात्यगणान् सुमन्त्रादीन् ।
ब्राह्मणान् मार्कण्डेयादीन्  ॥  २।६८।१  ॥   

  

यदसौ मातुलकुले पुरे राजगृहे सुखी ।  

भरतो वसति भ्रात्रा शत्रुघ्नेन समन्वितः  ॥  २।६८।२  ॥   

तच्छीघ्रं जवना दूता गच्छन्तु त्वरितैर्हयैः ।  

आनेतुं भ्रातरौ वीरौ किं समीक्षामहे वयम्  ॥  २।६८।३  ॥   

यदित्यादि । राजगृहे राजगृहाख्ये पुरे । यद्यस्मात् वसति तत्तस्मात् जवनाः
वेगवन्तः दूताः गच्छन्त्विति सम्बन्धः । किं समीक्षामहे किं विचारयामः ।
राज्ञैव भरताय राज्यस्य दत्तत्वादिति भावः  ॥  २।६८।२३  ॥   

  

गच्छन्त्विति ततः सर्वे वसिष्ठं वाक्यमब्रुवन् ।  

तेषां तद्वचनं श्रुत्वा वसिष्ठो वाक्यमब्रवीत्  ॥  २।६८।४  ॥   

तथैवामात्या अनुजानन्ति गच्छन्त्विति  ॥  २।६८।४  ॥   

  

एहि सिद्धार्थ विजय जयन्ता शोकनन्दन ।  

श्रूयतामितिकर्तव्यं सर्वानेव ब्रवीमि वः  ॥  २।६८।५  ॥   

एहीति । सिद्धार्थविजयजयन्ताशोकाख्या मन्त्रिसमाननामानो दूताः नतु
मन्त्रिणः । मन्त्रिव्यतिरिक्तनन्दनशब्दसहपाठात् । ऽपुरोहितस्त्वां कुशलं
प्राह सर्वे च मन्त्रिणःऽ इत्युपरि वक्ष्यमाणत्वाच्च । इतिकर्तव्यं
कार्यकलापम्  ॥  २।६८।५  ॥   

  

पुरं राजगृहं गत्वा शीघ्रं शीघ्रजवैर्हयैः ।  

त्यक्तशोकैरिदं वाच्यः शासनाद्भरतो मम  ॥  २।६८।६  ॥   

पुरमिति । त्यक्तशोकैः, भवद्भिरिति शेषः । इदं वक्ष्यमाणं वचनं मम शासनात्
भरतो वाच्यः  ॥  २।६८।६  ॥   

  

पुरोहितस्त्वां कुशलं प्राह सर्वे च मन्त्रिणः ।  

त्वरमाणश्च निर्याहि कृत्यमात्ययिकं त्वया  ॥  २।६८।७  ॥   

पुरोहित इति । मन्त्रिणः प्राहुरिति विपरिणामः । अत्ययः कालातिपातः । तं
प्राप्तमात्ययिकम् । "विनयादिभ्यष्ठक्" इतिठक् । तादृशं कृत्यमस्ति
अतस्त्वरमाणो निर्याहीति वाच्य इत्यनुकर्षः । यद्वा अत्ययः कृच्छ्रं तत्र
भवमात्ययिकम् । "अत्ययो ऽतिक्रमे कृच्छ्रे" इत्यमरः । कृत्यमस्तीति शेषः  ॥ 
२।६८।७  ॥   

  

मा चास्मै प्रोषितं रामं मा चास्मै पितरं मृतम् ।  

भवन्तः शंसिषुर्गत्वा राघवाणामिमं क्षयम्  ॥  २।६८।८  ॥   

मा चेति । मा शंसिषुरित्यन्वयः । राघवाणां क्षयम् अपचयम्,
तेजःक्षयमित्यर्थः । "निलयापचयौ क्षयः" इत्यमरः  ॥  २।६८।८  ॥   

  

कौशेयानि च वस्त्राणि भूषणानि वराणि च ।  

क्षिप्रमादाय राज्ञश्च भरतस्य च गच्छत  ॥  २।६८।९  ॥   

कौशेयानीति । कौशेयानि पट्टवस्त्रविशेषान् । राज्ञः केकयराजस्य  ॥  २।६८।९
 ॥   

  

दत्तपथ्यशना दूता जग्मुः स्वं स्वं निवेशनम् ।  

केकयांस्ते गमिष्यन्तो हयानारुह्य सम्मतान्  ॥  २।६८।१०  ॥   

दत्तपथ्यशना इति । दत्तपथ्यशनाः दत्तमार्गाशनहेतुभूतद्रव्या इत्यर्थः ।
स्वनिवेशगमनं स्त्रीप्रभृतीनां स्वप्रयाणं कथयितुम् । सम्मतान्
जवनत्वेनाध्वश्रमसहत्वेन च सम्मतान्  ॥  २।६८।१०  ॥   

  

ततः प्रास्थानिकं कृत्वा कार्यशेषमनन्तरम् ।  

वसिष्ठेनाभ्यनुज्ञाता दूताः सन्त्वरिता ययुः  ॥  २।६८।११  ॥   

तत इति । प्रास्थानिकं प्रस्थानप्रयोजनकम् । अनन्तरं कार्यशेष पाथेयादिकं च
कृत्वा पुनर्वसिष्ठेनाभ्यनुज्ञानं स्वविलम्बस्याल्पत्वं द्योतयितुम्  ॥ 
२।६८।११  ॥   

  

न्यन्तेनापरतालस्य प्रलम्बस्योत्तरं प्रति ।  

निषेवमाणास्ते जग्मुर्नदीं मध्येन मालिनीम्  ॥  २।६८।१२  ॥   

न्यन्तेनेति । अपरतालस्य अपरतालो नाम गिरिः तस्य न्यन्तेन नितरामन्तेन,
चरमप्रदेशेनेत्यर्थः । "अन्तो जघन्यं चरमम्" इत्यमरः । प्रलम्बस्य
प्रलम्बाख्यगिरेः । उत्तरं प्रतिउत्तरभागमुद्दिश्य । तयोर्मध्येन मालिनीं
नदीं निषेवमाणा जग्मुः । अपरतालः पुरस्ताद्दक्षिणोत्तरायतः प्रलम्बः
पश्चाद्भागे दक्षिणोत्तरायतः पूर्वापरायतश्चेति पर्वतसंनिवेशः ।
प्रथममयोध्यायाः पश्चिमाभिमुखं निर्गच्छन्तः तयोर्मध्येन उदङ्मुखाः
कियन्तमध्वानं मालिनीतीरमार्गेण गत्वा ततः प्रलम्बस्योत्तरभागेन
पश्चिमाभिमुखा जग्मुरित्यर्थः  ॥  २।६८।१२  ॥   

  

ते हस्तिनपुरे गङ्गां तीर्त्वा प्रत्यङ्मुखा ययुः ।  

पाञ्चालदेशमासाद्य मध्येन कुरुजाङ्गलम्  ॥  २।६८।१३  ॥   

सरांसि च सुपूर्णानि नदीश्च विमलोदकाः ।  

निरीक्षमाणास्ते जग्मुर्दूताः कार्यवशाद्द्रुतम्  ॥  २।६८।१४  ॥   

ते हस्तिनपुर इत्यादिश्लोकद्वयमेकं वाक्यम् । हस्तिनपुरे हस्तिनपुरसमीपे ।
गङ्गां तीर्त्वा प्रत्यङ्मुखाः सन्तः जग्मुः, ते दूताः मध्येन कुरुजाङ्गलं
कुरुजाङ्गलस्य मध्यमार्गेण । "एनपा द्वितीया" इति द्वितीया । कुरुदेशैकदेशो
जाङ्गलः हस्तिनपुरस्य कुरुदेशस्थत्वात्तदन्तर्गतजाङ्गलाख्यदेशमध्येन
पाञ्चालदेशमासाद्य तत्र देशे सरःप्रभृतीन्निरीक्षमाणा जग्मुः  ॥  २।६८।१३१४
 ॥   

  

ते प्रसन्नोदकां दिव्यां नानाविहगसेविताम् ।  

उपातिजग्मुर्वेगेन शरदण्डां जनाकुलाम्  ॥  २।६८।१५  ॥   

त इति । शरदण्डां शरदण्डाख्यां नदीम् । उपातिजग्मुः उपगम्यातीत्य जग्मुः  ॥ 
२।६८।१५  ॥   

  

निकूलवृक्षमासाद्य दिव्यं सत्योपयाचनम् ।  

अभिगम्याभिवाद्यं तं कुलिड्गां प्राविशन् पुरीम्  ॥  २।६८।१६  ॥   

निकूलवृक्षमिति । निकूलवृक्षं शरदण्डायाः पश्चिमकूलस्थं पुण्यवृक्षम् ।
दिव्यं देवाधिष्ठानवत् । सत्यमुपयाचनं प्रार्थनं यस्मादित्यन्वर्थनाम
सत्योपयाचनमिति, अर्थितार्थप्रदमित्यर्थः । अभिवाद्यं सर्वनमस्कार्यम् ।
अभिगम्य प्रदक्षिणीकृत्य, कुलिङ्गां पुरीं प्राविशन्  ॥  २।६८।१६  ॥   

  

अभिकालं ततः प्राप्य ते बोधिभवनाच्च्युताम् ।  

पितृपैतामहीं पुण्यां तेरुरिक्षुमतीं नदीम्  ॥  २।६८।१७  ॥   

अभिकालमिति । अभिकालं तदाख्यग्रामम् । कुलिङ्गासाहचर्यात् बोधिभवनात्
तदाख्यात् पर्वतात् नदीमूलत्वोक्तेः । पितृपैतामहीं दशरथवंश्यानुभूताम्,
तत्तीरप्रदेशग्रामा इक्ष्वाकूणामिति भावः  ॥  २।६८।१७  ॥   

  

अवेक्ष्याञ्जलिपानांश्च ब्राह्मणान् वेदपारगान् ।  

ययुर्मध्येन बाह्लीकान् सुदामानं च पर्वतम्  ॥  २।६८।१८  ॥   

अवेक्ष्येति । अञ्जलिपानान् अञ्जलिप्रमाणजलमात्राहारान् । ब्राह्मणान्
इक्षुमतीतीरवासिनः । मध्येन बाह्लीकान् बाह्लीकदेशानां मध्येन । "एनपा
द्वितीया" । सुदामानं सुदामाख्यम्  ॥  २।६८।१८  ॥   

  

विष्णोः पदं प्रेक्षमाणा विपाशां चापि शाल्मलीम् ।  

नदीर्वापीस्तटाकानि पल्वलानि सरांसि च  ॥  २।६८।१९  ॥   

पश्यन्तो विविधांश्चापि सिंहव्याघ्रमृगद्विपान् ।  

ययुः पथाति महता शासनं भर्तुरीप्सवः  ॥  २।६८।२०  ॥   

विष्णोः पदमित्यादि । विष्णोः पदं विष्णोः पदाङ्कितं स्थानम् । इदं च
स्थानं सुदामाख्यपर्वतवर्तिसान्निध्यात् । विपाशां सुदामपर्यन्तनदीम् ।
शाल्मलीं तत्तीरवर्तिशाल्मलीवृक्षम् । अत्र मार्गविशेषवर्णनं
पुण्यभूमित्वेन नराणां सेवनीयत्वद्योतनार्थम्  ॥  २।६८।१९२०  ॥   

  

ते श्रान्तवाहना दूता विकृष्टेन पथा ततः ।  

गिरिव्रजं पुरवरं शीघ्रमासेदुरञ्जसा  ॥  २।६८।२१  ॥   

त इति । विकृष्टेन विप्रकृष्टेन अतिदूरेणेत्यर्थः । गिरिव्रजमिति
केकयपुरस्य नामान्तरम् । शीघ्रशब्दसान्निध्येन अञ्जसाशब्देन मानसत्वरोच्यते
। अञ्जसा आर्जवेनेति वार्थः  ॥  २।६८।२१  ॥   

  

भर्तुः प्रियार्थं कुलरक्षणार्थं भर्तुश्च वंशस्य परिग्रहार्थम् ।  

अहेडमानास्त्वरया स्म दूता रात्र्यां तु ते तत्पुरमेव याताः  ॥  २।६८।२२
 ॥   

भर्तुरिति । भर्तुः दशरथस्य । प्रियार्थं
शीघ्रानीतभरतकृतौर्द्ध्वदैहिकादिना दशरथस्य परलोकप्राप्तिहेतुत्वात् ।
कुलरक्षणार्थं सनाथीकरणेन कुलजातानां संरक्षणार्थम् । भर्तुर्वंशस्य
इक्ष्वाकुवंशस्य । परिग्रहार्थं प्रतिष्ठार्थम् । यद्वा भर्तुर्वंशो
भरतादिः तस्य परिग्रहार्थं प्रतिष्ठार्थम् ।
पित्रौर्द्ध्वहिककर्मनिर्वर्तनेन सज्जनपरिग्रहार्थं वा । अहेडमानाः "हेडृ
अनादरे" इत्यस्माद्वातौः शानच् । अनादरमकुर्वाणाः, सादरा इति यावत् । अत एव
त्वरया युक्ताः दूताः रात्र्यामेव अस्तमयानन्तरमपि कियत्कालं गत्वा
रात्र्यामेव तत्पुरं याताः  ॥  २।६८।२२  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्यकाण्डे
अष्टषष्टितमः सर्गः  ॥  ६८  ॥   

इति श्रीगोविन्दराज० श्रीरामायणभू० पीता० अयो० अष्टषष्िटतमः सर्गः  ॥  ६८
 ॥   


