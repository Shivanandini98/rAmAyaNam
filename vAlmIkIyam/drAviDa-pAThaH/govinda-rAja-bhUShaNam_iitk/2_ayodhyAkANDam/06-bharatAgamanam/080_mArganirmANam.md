+++
title = "०८० मार्गनिर्माणम्"
title_english = "080 Construction of a high way from Ayodhya to River Ganga"

+++


अथ भूमिप्रदेशज्ञाः सूत्रकर्मविशारदाः ।  

स्वकर्माभिरताः शूराः खनका यन्त्रकास्तथा  ॥  २।८०।१  ॥   

कर्मान्तिकाः स्थपतयः पुरुषा यन्त्रकोविदाः ।  

तथा वर्द्धकयश्चैव मार्गिणो वृक्षतक्षकाः  ॥  २।८०।२  ॥   

कूपकाराः सुधाकारा वंशकर्मकृतस्तथा ।  

समर्था ये च द्रष्टारः पुरतस्ते प्रतस्थिरे  ॥  २।८०।३  ॥   

अथेत्यादि । भूमिप्रदेशज्ञाः । निम्नोन्नतादिप्रदेशज्ञाः । यद्वा
नानादेशविदः । सूत्रकर्मविशारदाः सूत्रकर्मणि
निर्जलप्रदेशेष्वगाधवापीकूपादिजलोद्धारसूत्रकर्मणि विशारदाः समर्थाः ।
यद्वा सूत्रैः कर्म सूत्रकर्म तत्र विशारदाः समर्थाः, तन्तुवाया इत्यर्थः ।
स्वकर्माभिरताः मार्गरक्षणादिस्वकर्मसावधानाः । खनकाः खननोपजीविनः,
सुरङ्गादिकृत इत्यर्थः । यन्त्रकाः महाकुल्यादितरणाय काष्ठादिना
उपयन्त्रप्रवर्तकाः वागुरिका वा । कर्मान्तिकाः कर्मणि अन्तो
ऽवसानमेषामस्तीति कर्मान्तिकाः परिकल्पितकर्मकारिणः, भृतिजीविन इति यावत् ।
स्थपतयः कारवः "स्थपतिः कारुभेदेपि" इत्यमरः । पुरुषाः अध्यक्षराजपुरुषाः ।
यन्त्रकोविदाः क्षेपणीयादियन्त्रकरणसमर्थाः । वर्द्धकयस्तक्षाणः । "तक्षा
तु वर्द्धकिः" इत्यमरः । मार्गिणः मार्गसमीकरणसमर्थाः । वृक्षतक्षकाः
मार्गनिरोधकवृक्षच्छेदकाः । कूपकाराः कूपनिर्माणसमर्थाः । सुधाकाराः
प्रासादस्थलक्षित्यादिलेपनकराः । वंशकर्मकृतः वंशैः कटपिटकशूर्पादिकर्मकराः
। समर्थाः कार्यान्तरेषु समर्थाः । द्रष्टारः पूर्वानुभूतमार्गाः,
मार्गप्रदर्शका इति यावत्  ॥  २।८०।१३  ॥   

  

स तु हर्षात्तमुद्देशं जनौघो विपुलः प्रयान् ।  

अशोभत महावेगः समुद्र इव पर्वणि  ॥  २।८०।४  ॥   

हर्षात् कर्मकरणस्य दुःखात्मकत्वेपि जनौघस्य हृष्टत्वं रामदर्शनकुतूहलात् ।
तमुद्देशं प्रयान् रामाधिष्ठितप्रदेशमुद्दिश्य गच्छन्  ॥  २।८०।४  ॥   

  

ते स्ववारं समास्थाय वर्त्मकर्मणि कोविदाः ।  

करणैर्विविधोपेतैः पुरस्तात् सम्प्रतस्थिरे  ॥  २।८०।५  ॥   

ते मार्गशोधकाः । स्ववारं समास्थाय स्वस्वशोध्यमार्गशोधने
अन्योन्यपर्यायकरणं प्राप्य "निवहावसरौ वारौ" इत्यमरः । विविधोपेतैः
विविधाः नानाप्रकाराः तानुपेतैः, नानाविधैरित्यर्थः । करणैः
खनित्रपिटककुठारादिभिः सह पुरस्तात् संप्रतस्थिरे  ॥  २।८०।५  ॥   

  

लता वल्लीश्च गुल्मांश्च स्थाणूनश्मन एव च ।  

जनास्ते चक्रिरे मार्गं छिन्दन्तो विविधान् द्रुमान्  ॥  २।८०।६  ॥   

लताः मार्गावरणीभूताः शाखाः "समे शाखालते" इत्यमरः । वल्लीः वीरुधः ।
गुल्मान् कक्षान् । स्थाणून् शंकून् । "स्थाणुरस्त्री ध्रुवः शङ्कुः"
इत्यमरः  ॥  २।८०।६  ॥   

  

अवृक्षेषु च देशेषु केचिद्वृक्षानरोपयन् ।  

केचित् कुठारैष्टङ्कैश्च दात्रैश्छिन्दन् क्वचित् क्वचित्  ॥  २।८०।७  ॥   

टङ्कैः पाषाणभेदनादिसाधनैः । "टङ्कः पाषाणदारणः" इत्यमरः ।
दात्रैर्लवित्रैः "दात्रं लवित्रम्" इत्यमरः । छिन्दन् अच्छिन्दन्  ॥ 
२।८०।७  ॥   

  

अपरे वीरणस्तम्बान् बलिनो बलवत्तराः ।  

विधमन्ति स्म दुर्गाणि स्थलानि च ततस्ततः  ॥  २।८०।८  ॥   

वीरणस्तम्बान् वीरणतृणकाण्डान् । विधमन्ति स्म अदहन् । "ध्मा
शब्दाग्निवक्रसंयोगयोः" इत्यस्मात् धातोर्धमादेशः । बलिनः रूढमूलान्,
छेत्तुमशक्यानित्यर्थः । दुर्गाणि गन्तुमशक्यानिनिम्नोन्नतस्थलानीत्यर्थः ।
स्थलानि समानि चक्रुरिति शेषः  ॥  २।८०।८  ॥   

  

अपरे ऽपूरयन् कूपान् पांसुभिः श्वभ्रमायतम् ।  

निम्नभागांस्ततः केचित्समांश्चक्रुः समन्ततः  ॥  २।८०।९  ॥   

कूपान् मार्गस्थान् । आयतं श्वभ्रमवटं च पांसुभिरपूरयन् । निम्नभागांश्च
पांसुभिः समांश्चक्रुः, प्रपूर्य्येति शेषः । यद्वा पूर्वश्लोके दुर्गाणि
तृणलतादिच्छन्नानि स्थलानि च विधमन्ति स्मेति योजना । अतो न पुनरुक्तिः  ॥ 
२।८०।९  ॥   

  

बबन्धुर्बन्धनीयांश्च क्षोद्यान् सञ्चुक्षुदुस्तदा ।  

बिभिदुर्भेदनीयांश्च तांस्तान् देशान्नरास्तदा  ॥  २।८०।१०  ॥   

बन्धनीयान् जलप्रदेशान् । बबन्धुः सेनासन्तरणार्थं सेतुभिर्बबन्धुः ।
क्षोद्यान् क्षोदार्हान् शर्कराभूयिष्ठप्रदेशान् संचुक्षुदुः चूर्णयामासुः
। भेदनीयान् कच्छादिबहुजलप्रदेशान् जलनिर्गमनार्थं बिभिदुः  ॥  २।८०।१०  ॥   

  

अचिरेणैव कालेन परिवाहान् बहूदकान् ।  

चक्रुर्बहुविधाकारान् सागरप्रतिमान् बहून्  ॥  २।८०।११  ॥   

परिवाहान् अल्पप्रवाहान् जलोच्छ्वासान् । बन्धनेन बहूदकान् चक्रुः । यद्वा
परिवाहान्  

दूरस्थतटाकप्रवर्त्तितान् बहुविधाकारान् सोपानावताराद्यनेकप्रकारानित्यर्थः
 ॥  २।८०।११  ॥   

  

निर्जलेषु च देशेषु खानयामासुरुत्तमान् ।  

उदपानान् बहुविधान् वेदिकापरिमण्डितान्  ॥  २।८०।१२  ॥   

उदपानान् कूपान् । "पुंस्येवान्धुः प्रहिः कूप उदपानं तु पुंसिवा" इत्यमरः
। बहुविधान् नरगजतुरगादिपानयोग्यसरोवाप्यादिभेदेन बहुविधान् ।
वेदिकापरिमण्डितान् जलपानकाले विश्रान्त्यर्थं तीरे वेदिकालङ्कृतान्  ॥ 
२।८०।१२  ॥   

  

ससुधाकुट्टिमतलः प्रपुष्पितमहीरुहः ।  

मत्तोद्घुष्टद्विजगणः पताकाभिरलङ्कृतः  ॥  २।८०।१३  ॥   

चन्दनोदकसंसिक्तो नानाकुसुमभूषितः ।  

बह्वशोभत सेनायाः पन्थाः सुरपथोपमः  ॥  २।८०।१४  ॥   

ससुधेत्यादिश्लोकद्वयमेकान्वयम् । सुधालिप्तकुट्टिमतलोपेतः "कुट्टिमो
ऽस्त्री निबद्धा भूः" इत्यमरः । प्रपुष्पितमहीरुहः जलसेचने नेति शेषः ।
चन्दनोदकसंसिक्तः विश्रान्तिप्रदेशेषु चन्दनयुक्तवारिसिक्तः ।
नानाकुसुमभूषितः प्रकीर्णनानापुष्पशोभितः  ॥  २।८०।१३१४  ॥   

  

आज्ञाप्याथ यथाज्ञप्ति युक्तास्ते ऽधिकृता नराः ।  

रमणीयेषु देशेषु बहुस्वादुफलेषु च  ॥  २।८०।१५  ॥   

यो निवेशस्त्वभिप्रेतो भरतस्य महात्मनः ।  

भूयस्तं शोभयामासुर्भूषाभिर्भूषणोपमम्  ॥  २।८०।१६  ॥   

अथ मार्गकरणानन्तरम् । अधिकृताः मार्गशिबिरादिकरणे नियुक्ताः । युक्ताः
परस्परं युक्ताः । बहुस्वादुफलेषु रमणीयेषु देशेषु भरतस्य यो निवेशः
यादृशाकारविशिष्टो निवेशो ऽभिप्रेतः अभिमतस्तं तादृशसंनिवेशम्, यथाज्ञप्ति
यथामति आज्ञाप्य कर्त्तुं नियम्य भूषणोपमं भूषणभूतम्, स्वतोलङ्कृतमिति
यावत् । निवेशं भूषाभिः वितानकनककलशध्वजादिभिः भूयोपि शोभयामासुः
भूषयामासुः  ॥  २।८०।१५१६  ॥   

  

नक्षत्रेषु प्रशस्तेषु मुहूर्त्तेषु च तद्विदः ।  

निवेशान् स्थापयामासुर्भरतस्य महात्मनः  ॥  २।८०।१७  ॥   

तद्विदः वास्तुशास्त्रज्ञाः । निवेशान् शिबिराणि  ॥  २।८०।१७  ॥   

  

बहुपांसुचयाश्चापि परिखा परिवारिताः ।  

तत्रेन्द्रकीलप्रतिमाः प्रतोलीवरशोभिताः  ॥  २।८०।१८  ॥   

प्रासादमालावितताः सौधप्राकारसंवृताः ।  

पताका शोभिताः सर्वे सुनिर्मितमहापथाः  ॥  २।८०।१९  ॥   

विसर्पद्भिरिवाकाशे विटङ्काग्रविमानकैः ।  

समुच्छ्रितैर्निवेशास्ते बभुः शक्रपुरोपमाः  ॥  २।८०।२०  ॥   

बह्वित्यादिश्लोकत्रयमेकं वाक्यम् । तत्र मार्गे । बहुपांसुचयाः
पांसुशब्देनात्र सूक्ष्मसिकता उच्यन्ते । बहवः पांसुचया येषु ते तथोक्ताः ।
परिखापरिवारिताः खेयैर्वृताः इन्द्रकीलप्रतिमाः इन्द्रकीलपर्वतसदृशाः ।
प्रतोलीवरशोभिताः । प्रतोली वीथिः । "रथ्या प्रतोली विशिखा" इत्यमरः ।
प्रासादमालावितताः प्रासादा देवगृहाणि "प्रासादो देवभूभुजाम्" इत्यमरः ।
सौधप्राकारसंवृताः सौधाः राजगृहाणि । यद्वा सौधाः सुधाधवलिताः "तेन रक्तं
रागात्" इत्यण् । समुच्छ्रितैः उन्नतैः अत एव आकाशे विसर्पद्भिरिव स्थितैः
। विटङ्काग्रविमानकैः विटङ्कयुक्ताग्रविमानैः । "कपोतपालिकायां तु विटङ्कं
पुंनपुंसकम्" इत्यमरः । विमानानि सप्तभूमिकाः प्रासादास्तैर्बभुः ।
शक्रपुरोपमाः अमरावतीसदृशाः  ॥  २।८०।१८२०  ॥   

  

जाह्नवीं तु समासाद्य विविधद्रुमकाननाम् ।  

शीतलामलपानीयां महामीनसमाकुलाम्  ॥  २।८०।२१  ॥   

समामाद्य अवधीकृत्य, तत्पर्यन्तमित्यर्थः । निवेशा बभुरिति पूर्वेणान्वयः ।
उत्तरेण वा गङ्गाविशेषणैस्ततःपरं निवेशकरणाशक्यत्वं द्योत्यते  ॥  २।८०।२१
 ॥   

  

सचन्द्रतारागणमण्डितं यथा नभः क्षपायाममलं विराजते ।  

नरेन्द्रमार्गः स तथा व्यराजत क्रमेण रम्यः शुभशिल्पिनिर्मितः  ॥  २।८०।२२
 ॥   

सचन्द्रेति । सचन्द्रो यस्तारागणः तेन मण्डितम्  ॥  २।८०।२२  ॥   

  

इत्यार्षे श्रीरामायणे वाल्मीकीये० श्रीमदयोध्याकाण्डे अशीतितमः सर्गः  ॥ 
८०  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने अशीतितमः सर्गः  ॥  ८०  ॥   


