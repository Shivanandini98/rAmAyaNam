+++
title = "०७८ मन्थराशासनम्"
title_english = "078 Shatrughna seizes Manthara and threatens to punish her"

+++


अथ यात्रां समीहन्तं शत्रुध्नो लक्ष्मणानुजः ।  

भरतं शोकसन्तप्तमिदं वचनमब्रवीत्  ॥  २।७८।१  ॥   

अथेत्यादि । अथ अपरक्रियां निर्वर्त्य गृहं प्रति गमनानन्तरं यात्रां
रामसमीपगमनं समीहन्तं समीहमानम्, यात्रोद्युक्तमित्यर्थः  ॥  २।७८।१  ॥   

  

गतिर्यः सर्वभूतानां दुःखे किं पुनरात्मनः ।  

स रामः सत्त्वसम्पन्नः स्त्रिया प्रव्राजितो वनम्  ॥  २।७८।२  ॥   

गतिरिति । सर्वभूतानां प्राणिमात्रस्य दुःखे सति यो गतिः स आत्मनो दुःखे
सति गतिरिति किं पुनः किं वक्तव्यम् । एवं दुःखनिस्तारक्षमो रामः
सत्त्वसम्पन्नोपि बलसम्पन्नोपि स्त्रिया अत्यन्ताबलया वनं प्रव्राजितः
इदमत्यन्तचित्रमिति भावः  ॥  २।७८।२  ॥   

  

बलवान् वीर्यसम्पन्नो लक्ष्मणो नाम यो ऽप्यसौ ।  

किं न मोचयते रामं कृत्वा स्म पितृनिग्रहम्  ॥  २।७८।३  ॥   

पितृपरतन्त्रो रामः किङ्करोत्वित्यत्राह--बलवानित्यादिना । नामेति कुत्सने
। "नाम प्राकाश्यसम्भाव्यक्रोधोपगमकुत्सने" इति वैजयन्ती । लक्ष्मणो नाम यो
ऽपीत्यनादरोक्तिः । असौ पितृनिग्रहं कृत्वापि रामं वनवासात् किं न मोचयते
किं न मोचितवान् इदमप्यपरमाश्चर्यमिति भावः  ॥  २।७८।३  ॥   

  

पूर्वमेव तु निग्राह्यः समवेक्ष्य नयानयौ ।  

उत्पथं यः समारूढो नार्या राजा वशं गतः  ॥  २।७८।४  ॥   

पितृनिग्रहे दोषो नास्तीत्याशङ्कां परिहरति--पूर्वमित्यादिना । यो राजा
नार्या वशं गतः उत्पथं समारूढः अपथं प्राप्तः सः नयानयौ नीत्यनीती
समवेक्ष्य सम्यक्विचार्य पूर्वमेव अन्यायप्रवृत्तिसमापनात् पूर्वमेव
निग्राह्य इति योजना  ॥  २।७८।४  ॥   

  

इति सम्भाषमाणे तु शत्रुघ्ने लक्ष्मणानुजे ।  

प्राग्द्वारे ऽभूत्तदा कुब्जा सर्वाभरणभूषिता  ॥  २।७८।५  ॥   

इतीति । कुब्जा प्राग्द्वारे ऽभूत् स्वाभिलषितो भरताभिषेकः कदा भविष्यतीति
अवसरं प्रतीक्षमाणा भरतशत्रुघ्नाधिष्ठितराजगृहस्य प्राग्द्वारे दैवादागता
ऽभूत्  ॥  २।७८।५  ॥   

  

लिप्ता चन्दनसारेण राजवस्त्राणि बिभ्रती ।  

विविधं विविधैस्तैस्तैर्भूषणैश्च विभूषिता  ॥  २।७८।६  ॥   

लिप्तेति । चन्दनसारेण चन्दनपङ्केन । राजवस्त्राणि राजार्हवस्त्राणि
कैकेयीदत्तानि । कञ्चुकान्तरीयोत्तरीयादिभेदाद्बहुवचनम् । तैस्तैरिति
तत्तदवयवोचितत्वमुच्यते । एकैकाभरणे रत्नखचितत्वादिवैविध्यमाह विविधैरिति ।
विविधमिति क्रियाविशेषणम् । तेन भूषणसंस्थानविशेष उच्यते  ॥  २।७८।६  ॥   

  

मेखलादामभिश्चित्रैरन्यैश्च शुभभूषणैः ।  

बभासे बहुभिर्बद्धा रज्जुबद्धेव वानरी  ॥  २।७८।७  ॥   

मेखलादामभिरिति । भूषणशब्दोपि मेखलादामभिन्नपरः गोबलीवर्दन्यायात् । अन्यैः
मेखलाप्रदेशधारणीयैः । बद्धेति विशेषणात् भूषणानि बन्धनस्थानीयानि नतु
शोभाकराणीत्युक्तम्  ॥  २।७८।७  ॥   

  

तां समीक्ष्य तदा द्वास्स्थाः सुभृशं पापकारिणीम् ।  

गृहीत्वा ऽकरुणां कुब्जां शत्रुघ्नाय न्यवेदयन्  ॥  २।७८।८  ॥   

तामिति । अकरुणां निर्दयाम्  ॥  २।७८।८  ॥   

  

यस्याः कृते वने रामो न्यस्तदेहश्च वः पिता ।  

सेयं पापा नृशंसा च तस्याः कुरु यथामति  ॥  २।७८।९  ॥   

शत्रुघ्नश्च तदाज्ञाय वचनं भृशदुःखितः ।  

अन्तःपुरचरान् सर्वानित्युवाच धृतव्रतः  ॥  २।७८।१०  ॥   

तीव्रमुत्पादितं दुःखं भ्रातृ़णां मे तथा पितुः ।  

यया सेयं नृशंसस्य कर्मणः फलमश्नुताम्  ॥  २।७८।११  ॥   

एवमुक्ता तु तेनाशु सखीजनसमावृता ।  

गृहीता बलवत् कुब्जा सा तद्गृहमनादयत्  ॥  २।७८।१२  ॥   

यस्या इति । वने अभूदिति शेषः । कुरु शिक्षणमिति शेषः  ॥  २।७८।९१२  ॥   

  

ततः सुभृशसन्तप्तस्तस्याः सर्वः सखीजनः ।  

क्रुद्धमाज्ञाय शत्रुघ्नं विपलायत सर्वशः  ॥  २।७८।१३  ॥   

तत इति । विपलायतेति "उपसर्गस्यायतौ" इति रेफस्य लत्वम्  ॥  २।७८।१३  ॥   

  

आमन्त्रयत कृत्स्नश्च तस्याः सर्वः सखीजनः ।  

यथायं समुपक्रान्तो निश्शेषान्नः करिष्यति  ॥  २।७८।१४  ॥   

आमन्त्रयतेति । आमन्त्रयत अन्योन्यमाह्वयत् । तस्याः सर्वः सखीजनः कृत्स्नः
तदितरः सर्वोपि जनः यथा येन प्रकारेणायं शत्रुघ्नः उपक्रान्तः यथा नः
निश्शेषान्करिष्यति । जनापेक्षया पुंस्त्वम्  ॥  २।७८।१४  ॥   

  

सानुक्रोशां वदान्यां च धर्मज्ञां च यशस्विनीम् ।  

कौसल्यां शरणं याम सा हि नो ऽस्तु ध्रुवा गतिः  ॥  २।७८।१५  ॥   

स च रोषेण ताम्राक्षः क्षत्रुघ्नः शत्रुतापनः ।  

विचकर्ष तदा कुब्जां क्रोशन्तीं धरणीतले  ॥  २।७८।१६  ॥   

वदान्यां वल्गुवाचम् । "वदान्यो वल्गुवागपि" इति वैजयन्ती । कौसल्यां शरणं
याम सा नो ध्रुवा गतिरस्त्वित्यन्योन्यमाह्वयदित्यन्वयः  ॥  २।७८।१५१६  ॥   

  

तस्या ह्याकृष्यमाणाया मन्थरायास्ततस्ततः ।  

चित्रं बहुविधं भाण्डं पृथिव्यां तद्व्यशीर्यत  ॥  २।७८।१७  ॥   

तस्या इति । भाण्डं भूषणं "वणिङ्मूलधने पात्रे भाण्डं भूषाश्वभूषयोः" इति
वैजयन्ती । पृथिव्यां तद्व्यशीर्यत विशीर्णमासीत् (पाठभेदः । पृथिव्यां
तद्विशीर्यते विशीर्णमासीत्)  ॥  २।७८।१७  ॥   

  

तेन भाण्डेन संस्तीर्णं श्रीमद्राजनिवेशनम् ।  

अशोभत तदा भूयः शारदं गगनं यथा  ॥  २।७८।१८  ॥   

तेनेति । शारदं प्रसन्ननक्षत्रमित्यर्थः  ॥  २।७८।१८  ॥   

  

स बली बलवत्क्रोधाद्गृहीत्वा पुरुषर्षभः ।  

कैकेयीमभिनिर्भर्त्स्य बभाषे परुषं वचः  ॥  २।७८।१९  ॥   

स इति । बलवत्क्रोधात् अतीव क्रोधात् । कैकेयीमभिनिर्भर्त्स्येत्यनेन
मन्थरामोचनार्थं तदा कैकेयी समागतेत्यवगम्यते  ॥  २।७८।१९  ॥   

  

तैर्वाक्यैः परुषैर्दुःखैः कैकेयी भृशदुःखिता ।  

शत्रुघ्नभयसन्त्रस्ता पुत्रं शरणमागता  ॥  २।७८।२०  ॥   

तैरिति । शत्रुघ्नभयसन्त्रस्ता पुत्रं शरणमागतेत्यनेन भर्त्सनानन्तरं तां
प्रहर्तुमप्युद्युक्तवानिति सूच्यते  ॥  २।७८।२०  ॥   

  

तां प्रेक्ष्य भरतः क्रुद्धं शत्रुघ्नमिदमब्रवीत् ।  

अवध्याः सर्वभूतानां प्रमदाः क्षम्यतामिति  ॥  २।७८।२१  ॥   

तामिति । क्षम्यतामित्यब्रवीदित्यन्वयः  ॥  २।७८।२१  ॥   

  

हन्यामहमिमां पापां कैकेयीं दुष्टचारिणीम् ।  

यदि मां धार्मिको रामो नासूयेन्मातृघातकम्  ॥  २।७८।२२  ॥   

हन्यामिति । नासूयेन्न गर्हेत  ॥  २।७८।२२  ॥   

  

इमामपि हतां कुब्जां यदि जानाति राघवः ।  

त्वां च मां च हि धर्मात्मा नाभिभाषिष्यते ध्रुवम्  ॥  २।७८।२३  ॥   

भरतस्य वचः श्रुत्वा शत्रुघ्नो लक्ष्मणानुजः ।  

न्यवर्त्तत ततो रोषात्तां मुमोच च मन्थराम्  ॥  २।७८।२४  ॥   

सा पादमूले कैकेय्या मन्थरा निपपात ह ।  

निश्वसन्ती सुदुःखार्त्ता कृपणं विललाप च  ॥  २।७८।२५  ॥   

माभून्मातृहत्या, सर्वकुहनामूलभूतेयमेव कुब्जा
हन्यतामित्यत्राह--इमामित्यादिना । नाभिभाषिष्यते इत्यब्रवीदिति अनुकृष्टेन
पूर्वेण सम्बन्धः  ॥  २।७८।२३२५  ॥   

  

शत्रुघ्नविक्षेपविमूढसंज्ञां समीक्ष्य कुब्जां भरतस्य माता ।  

शनैः समाश्वासयदार्त्तरूपां क्रौञ्चीं विलग्नामिव वीक्षमाणाम्  ॥  २।७८।२६
 ॥   

शत्रुघ्नेति । विक्षेपो भ्रामणं तेन विमूढसंज्ञाम् अन्यथाभूतमतिम् ।
विलग्नां वागुरालग्नामिति भावः । विविग्नामिति पाठे--कम्पवतीमित्यर्थः  ॥ 
२।७८।२६  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
अष्टसप्ततितमः सर्गः  ॥  ७८  ॥   

इति श्रीगोविन्दराजविरचिते श्रीरामायणभूषणे पीता० अयोध्याकाण्डव्याख्याने
अष्टसप्ततितमः सर्गः  ॥  ७८  ॥   


