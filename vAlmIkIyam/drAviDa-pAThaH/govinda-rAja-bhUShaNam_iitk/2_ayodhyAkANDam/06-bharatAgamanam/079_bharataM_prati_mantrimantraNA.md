+++
title = "०७९ भरतं प्रति मन्त्रिमन्त्रणा"
title_english = "079 The king makers request Bharata to take over Ayodhya kingdom"

+++


ततः प्रभातसमये दिवसे च चतुर्दशे ।  

समेत्य राजकर्त्तारो भरतं वाक्यमब्रुवन्  ॥  २।७९।१  ॥   

तत इति । त्रयोदशदिवसपर्यन्तमपरक्रियाव्यापृतत्वाच्चतुर्दश इत्युक्तम् ।
समेत्य एकीभूय  ॥  २।७९।१  ॥   

  

गतो दशरथः स्वर्गं यो नो गुरुतरो गुरुः ।  

रामं प्रव्राज्य वै ज्येष्ठं लक्ष्मणं च महाबलम्  ॥  २।७९।२  ॥   

गुरुतरो गुरुः, परमगुरुरित्यर्थः  ॥  २।७९।२  ॥   

  

त्वमद्य भव नो राजा राजपुत्र महायशः ।  

सङ्गत्या नापराध्नोति राज्यमेतदनायकम्  ॥  २।७९।३  ॥   

"राजानं प्रथमं विन्देत्ततो भार्यां ततो धनम्" इति मातापित्रादेरपि राज्ञ
एवान्तरङ्गरक्षकत्वोपदेशात् अनायकमपि एतद्राज्यं सङ्गत्या दैवयोगेन
नापराध्नोति । राज्यस्थजनजातमन्योन्यं न द्रुह्यतीत्यर्थः  ॥  २।७९।३  ॥   

  

आभिषेचनिकं सर्वमिदमादाय राघव ।  

प्रतीक्षते त्वां स्वजनः श्रेणयश्च नृपात्मज  ॥  २।७९।४  ॥   

राज्यं गृहाण भरत पितृपैतामहं ध्रुवम् ।  

अभिषेचय चात्मानं पाहि चास्मान्नरर्षभ  ॥  २।७९।५  ॥   

प्रकृत्याभिमुख्यमप्यस्तीत्याह--आभिषेचनिकमिति । आभिषेचनिकम्
अभिषेकप्रयोजनं पदार्थजातम् । स्वजनः अमात्यादिः । श्रेणयः नैगमाः
प्रतीक्षन्त इति विपरिणामः  ॥  २।७९।४५  ॥   

  

\[एवमुक्तः शुभं वाक्यं द्युतिमान् सत्यवाक्छुचिः ।\]  

आभिषेचनिकं भाण्डं कृत्वा सर्वं प्रदक्षिणम् ।  

भरतस्तं जनं सर्वं प्रत्युवाच धृतव्रतः  ॥  २।७९।६  ॥   

भाण्डम् उपकरणम्  ॥  २।७९।६  ॥   

  

ज्येष्ठस्य राजता नित्यमुचिता हि कुलस्य नः ।  

नैवं भवन्तो मां वक्तुमर्हन्ति कुशला जनाः  ॥  २।७९।७  ॥   

राजता राजत्वम्  ॥  २।७९।७  ॥   

  

रामः पूर्वो हि नो भ्राता भविष्यति महीपतिः ।  

अहं त्वरण्ये वत्स्यामि वर्षाणि नव पञ्च च  ॥  २।७९।८  ॥   

वत्स्यामि रामप्रतिनिधित्वेनेति शेषः  ॥  २।७९।८  ॥   

  

युज्यतां महती सेना चतुरङ्गमहाबला ।  

आनयिष्याम्यहं ज्येष्ठं भ्रातरं राघवं वनात्  ॥  २।७९।९  ॥   

युज्यतामिति । आनयिष्यामीत्यत्र इडार्षः  ॥  २।७९।९  ॥   

  

आभिषेचनिकं चैव सर्वमेतदुपस्कृतम् ।  

पुरस्कृत्य गमिष्यामि रामहेतोर्वनं प्रति  ॥  २।७९।१०  ॥   

उपस्कृतं संस्कृतम् । उपकरणमिति वार्थः । रामहेतोः रामाभिषेकार्थम्  ॥ 
२।७९।१०  ॥   

  

तत्रैव तं नरव्याघ्रमभिषिच्य पुरस्कृतम् ।  

आनेष्यामि तु वै रामं हव्यवाहमिवाध्वरात्  ॥  २।७९।११  ॥   

पुरस्कृतं पूजितम् "पुरस्कृतः पूजिते स्यादभियुक्ते ऽग्रतः कृते" इति
वैजयन्ती । यद्वा पुरस्कृतं स्वजनदर्शनेनाभिमुखीकृतमित्यर्थः । अध्वरात्
यागशालायाः । हव्यवाहं त्रेताग्निम्  ॥  २।७९।११  ॥   

  

न सकामां करिष्यामि स्वामिमां मातृगन्धिनीम् ।  

वने वत्स्याम्यहं दुर्गे रामो राजा भविष्यति  ॥  २।७९।१२  ॥   

मातृगन्धिनीं केवलमातृव्यपदेशाम् लेशमात्रमातृभावामिति वा । "गन्धोलेशे
महीगुणे" इति वैजयन्ती  ॥  २।७९।१२  ॥   

  

क्रियतां शिल्पिभिः पन्थाः समानि विषमाणि च ।  

रक्षिणश्चानुसंयान्तु पथि दुर्गविचारकाः  ॥  २।७९।१३  ॥   

क्रियतामिति । तत्समीपगमनायेति शेषः । विषमाणि निम्नोन्नतस्थलानि समानि
क्रियन्ताम् । पथि दुर्गविचारकाः मार्गे दुर्गस्थलशोधकाः । यद्वा
दुर्गाभिज्ञा रक्षिणः  ॥  २।७९।१३  ॥   

  

एवं सम्भाषमाणं तं रामहेतोर्नृपात्मजम् ।  

प्रत्युवाच जनः सर्वः श्रीमद्वाक्यमनुत्तमम्  ॥  २।७९।१४  ॥   

रामहेतोः अनुत्तमं श्रीमद्वाक्यम् । एवं सम्भाषमाणं प्रत्युवाचेति सम्बन्धः
 ॥  २।७९।१४  ॥   

  

एवं ते भाषमाणस्य पद्मा श्रीरुपतिष्ठताम् ।  

यस्त्वं ज्येष्ठे नृपसुते पृथिवीं दातुमिच्छसि  ॥  २।७९।१५  ॥   

पद्मा पद्मालया श्रीः ते उपतिष्ठतां त्वत्समीपे अनपायिनी तिष्ठत्वित्यर्थः
। नृपसुते नृपसुताय । स एव सुतः ज्येष्ठत्वात् । "इतरे कामजाः स्मृताः"
वचनादिति भावः  ॥  २।७९।१५  ॥   

  

अनुत्तमं तद्वचनं नृपात्मजप्रभाषितं संश्रवणे निशम्य च ।  

प्रहर्षजास्तं प्रति बाष्पबिन्दवो निपेतुरार्यानननेत्रसम्भवाः  ॥  २।७९।१६
 ॥   

संश्रवणे रामानयनप्रतिज्ञाविषये । "आगूसङ्गरसन्धाः प्रतिश्रवः संश्रवः
प्रतिज्ञा च" इति हलायुधः । निशम्य स्थितानामिति शेषः । आर्यानननेत्रसम्भवा
इत्यत्र आर्येत्यविभक्तिकनिर्देशः । आर्याणामिति यावत्  ॥  २।७९।१६  ॥   

  

ऊचुस्ते वचनमिदं निशम्य हृष्टाः सामात्याः सपरिषदो वियातशोकाः ।  

पन्थानं नरवर भक्तिमान् जनश्च व्यादिष्टास्तव वचनाच्च शिल्पिवर्गः  ॥ 
२।७९।१७  ॥   

हे नरवर तव वचनात् शिल्पिवर्गः भक्तिमान् जनः रक्षकश्च पन्थानं प्रति
व्यादिष्टाः आज्ञप्ताः इतीदमूचुरिति सम्बन्धः  ॥  २।७९।१७  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
एकोनाशीतितमः सर्गः  ॥  ७९  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने एकोनाशीतितमः सर्गः  ॥  ७९  ॥   


