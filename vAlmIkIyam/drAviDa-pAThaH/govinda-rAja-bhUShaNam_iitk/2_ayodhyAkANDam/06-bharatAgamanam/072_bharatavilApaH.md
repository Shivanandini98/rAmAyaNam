+++
title = "०७२ भरतविलापः"
title_english = "072 Kaikeyi informs Bharata about the death of Dasaratha"

+++


अपश्यंस्तु ततस्तत्र पितरं पितुरालये ।  

जगाम भरतो द्रष्टुं मातरं मातुरालये  ॥  २।७२।१  ॥   

अनुप्राप्तं तु तं दृष्ट्वा कैकेयी प्रोषितं सुतम् ।  

उत्पपात तदा हृष्टा त्यक्त्वा सौवर्णमासनम्  ॥  २।७२।२  ॥   

स प्रविश्यैव धर्मात्मा स्वगृहं श्रीविवर्जितम् ।  

भरतः प्रतिजग्राह जनन्याश्चरणौ शुभौ  ॥  २।७२।३  ॥   

सा तं मूर्द्धन्युपाघ्राया परिष्वज्य यशस्विनम् ।  

अङ्के भरतमारोप्य प्रष्टुं समुपचक्रमे  ॥  २।७२।४  ॥   

 ॥  २।७२।१४  ॥   

  

अद्य ते कतिचिद्रात्र्यश्च्युतस्यार्यकवेश्मनः ।  

अपि नाध्वश्रमः शीघ्रं रथेनापततस्तव  ॥  २।७२।५  ॥   

अद्येति । कतिचिदिति प्रश्ने । पृथङ्निपातो वा । च्युतस्य निर्गतस्य ।
आर्यकः मातामहः । अपिः प्रश्ने  ॥  २।७२।५  ॥   

  

आर्यकस्ते सुकुशली युधाजिन्मातुलस्तव ।  

प्रवासाच्च सुखं पुत्र सर्वं मे वक्तुमर्हसि  ॥  २।७२।६  ॥   

एवं पृष्टस्तु कैकेय्या प्रियं पार्थिवनन्दनः ।  

आचष्ट भरतः सर्वं मात्रे राजीवलोचनः  ॥  २।७२।७  ॥   

आर्यक इति । आर्यकः सुकुशली किमिति शेषः । प्रवासात् इतो निर्गमादारभ्य अपि
सुखमित्यनुषक्तापि नान्वयः । एतत्सर्वं मे वक्तुमर्हसीति योजना  ॥  २।७२।६७
 ॥   

  

अद्य मे सप्तमी रात्रिश्च्युतस्यार्यकवेश्मनः ।  

अम्बायाः कुशली तातो युधाजिन्मातुलश्च मे  ॥  २।७२।८  ॥   

अद्येति अद्यरात्रिः अस्मादह्नः पूर्वरात्रिः सप्तमी । अतः सप्तरात्रोषितः
पथीत्यनेन न विरोधः  ॥  २।७२।८  ॥   

  

यन्मे धनं च रत्नं च ददौ राजा परंतपः ।  

परिश्रान्तं पथ्यभवत् ततो ऽहं पूर्वमागतः  ॥  २।७२।९  ॥   

राजवाक्यहरैर्दूतैस्त्वर्यमाणो ऽहमागतः ।  

यदहं प्रष्टुमिच्छामि तदम्बा वक्तुमर्हति  ॥  २।७२।१०  ॥   

यदिति । राजा मातामहः । धनं प्रागुक्ताश्वादि यद्ददौ तत् परिश्रान्तं
परिश्रान्तवाहनम् अत एव पथ्यभवत्  ॥  २।७२।९१०  ॥   

  

शून्यो ऽयं शयनीयस्ते पर्यङ्को हेमभूषितः ।  

न चायमिक्ष्वाकुजनः प्रहृष्टः प्रतिभाति मा  ॥  २।७२।११  ॥   

शून्य इति । शून्यः पितृशून्यः । शयनीयः शयनार्हः । इक्ष्वाकुजनः दशरथजनः
 ॥  २।७२।११  ॥   

  

राजा भवति भूयिष्ठमिहाम्बाया निवेशने ।  

तमहं नाद्य पश्यामि द्रष्टुमिच्छन्निहागतः  ॥  २।७२।१२  ॥   

राजेति । भवतीत्यत्रेतिकरणं द्रष्टव्यम् । भूयिष्ठं प्राचुर्येण  ॥  २।७२।१२
 ॥   

  

पितुर्ग्रहीष्ये चरणौ तं ममाख्याहि पृच्छतः ।  

आहोस्विदम्ब ज्येष्ठायाः कौसल्याया निवेशने  ॥  २।७२।१३  ॥   

पितुरिति । कौसल्याया निवेशने भवति किमित्यनुषञ्जनीयम्  ॥  २।७२।१३  ॥   

  

तं प्रत्युवाच कैकेयी प्रियवद् घोरमप्रियम् ।  

अजानन्तं प्रजानन्ती राज्यलोभेन मोहिता  ॥  २।७२।१४  ॥   

तमिति । अजानन्तं राजवृत्तान्तमजानन्तम् । प्रियवत् प्रियमिव । प्रजानन्ती
अप्रियमुवाचेत्यन्वयः । तत्र हेतुः राज्यलोभेन मोहितेति  ॥  २।७२।१४  ॥   

  

या गतिः सर्वभूतानां तां गतिं ते पिता गतः ।  

राजा महात्मा तेजस्वी यावजूकः सतां गतिः  ॥  २।७२।१५  ॥   

तच्छ्रुत्वा भरतो वाक्यं धर्माभिजनवाञ्छुचिः ।  

पपात सहसा भूमौ पितृशोकबलार्दितः  ॥  २।७२।१६  ॥   

हा हतोस्मीति कृपणां दीनां वाचमुदीरयन् ।  

निपपात महाबाहुर्बाहू विक्षिप्य वीर्यवान्  ॥  २।७२।१७  ॥   

अस्य दुःखमनुत्पादयन्ती मृदूक्त्या मरणमाह--येति । यायजूकः इज्याशीलः ।
"इज्याशीलो यायजूकः" इति हलायुधः  ॥  २।७२।१५१७  ॥   

  

ततः शोकेन संवीतः पितुर्मरणदुःखितः ।  

विललाप महातेजा भ्रान्ताकुलितचेतनः  ॥  २।७२।१८  ॥   

तत इति । शोकेन संवीतः शोकेनावृतः । मरणदुःखितः मरणश्रवणेन सञ्जातदुःखः ।
भ्रान्ता अनवस्थिता आकुलिता खिन्ना चेतना यस्य सःभ्रान्ताकुलितचेतनः  ॥ 
२।७२।१८  ॥   

  

एतत् सुरुचिरं भाति पितुर्मे शयनं पुरा ।  

शशिनेवामलं रात्रौ गगनं तोयदात्यये  ॥  २।७२।१९  ॥   

विलापमेवाह--एतदित्यादिना  ॥  २।७२।१९  ॥   

  

तदिदं न विभात्यद्य विहीनं तेन धीमता ।  

व्योमेव शशिना हीनमप्च्छुष्क इव सागरः  ॥  २।७२।२०  ॥   

तदिति । अप्च्छुष्कः शुष्कापः । आहिताग्न्यादित्वान्निष्ठायाः परनिपातः ।
उच्छुष्क इति पाठान्तरम्  ॥  २।७२।२०  ॥   

  

बाष्पमुत्सृज्य कण्ठेन स्वार्त्तः परमपीडितः ।  

प्रच्छाद्य वदनं श्रीमद्वस्त्रेण जयतां वरः  ॥  २।७२।२१  ॥   

तमार्त्तं देवसङ्काशं समीक्ष्य पतितं भुवि ।  

निकृत्तमिव सालस्य स्कन्धं परशुना वने  ॥  २।७२।२२  ॥   

मत्तमातङ्गसङ्काशं चन्द्रार्कसदृशं भुवः ।  

उत्थापयित्वा शोकार्तं वचनं चेदमब्रवीत्  ॥  २।७२।२३  ॥   

बाष्पमिति । कण्ठेन कण्ठस्वरेण । स्वार्त्तः सुतरामार्त्तः, अभवदिति शेषः ।
परमपीडितः मानसव्यथायुक्तः  ॥  २।७२।२१२३  ॥   

  

उत्तिष्ठोत्तिष्ठ किं शेषे राजन्नत्र महायशः ।  

त्वद्विधा नहि शोचन्ति सन्तः सदसि सम्मताः  ॥  २।७२।२४  ॥   

दानयज्ञाधिकारा हि शीलश्रुतिवचोनुगा ।  

बुद्धिस्ते बुद्धिसम्पन्न प्रभेवार्कस्य मन्दिरे  ॥  २।७२।२५  ॥   

स रुदित्वा चिरं कालं भूमौ विपरिवृत्य च ।  

जननीं प्रत्युवाचेदं शोकैर्बहुभिरावृतः  ॥  २।७२।२६  ॥   

उत्तिष्ठोत्तिष्ठेति । राजन्निति भरतशोकनिवर्त्तनार्थमित्युक्तवती । सदसि
सम्मताः सभ्या इत्यर्थः । दानयज्ञौ अधिक्रियेते अनयेति दानयज्ञाधिकारा ।
तत्र हेतुः शीलेति । शीलं सद्वृत्तं श्रुतिवचो वेदवाक्यं ते अनुगच्छतीति
तदनुगा तदनुसारिणी बुद्धिः अध्यवसायः । अर्कस्य प्रभा मन्दिर इव सूर्यप्रभा
यथा स्वस्थाने निश्चला भवति तथा ते बुद्धिर्निश्चला भातीत्यर्थः । मन्दर
इति पाठे--अर्कस्य प्रभा मन्दर इवेत्युक्तिरत्युन्नतमन्दरपर्वते
अर्कप्रभायाः पर्वतान्तरापेक्षया चिरकालावस्थानात् (पाठभेदः । मन्दर इति
पाठे मन्दरशिखरे स्थितस्यार्कस्य प्रभेवाधिकप्रकाशवतीत्यर्थः । उत्तरायणे
हि मन्दरगतस्य सूर्यस्य प्रभाधिकं प्रकाशत इति प्रसिद्धम्)  ॥  २।७२।२४२६
 ॥   

  

अभिषेक्ष्यति राम नु राजा यज्ञं नु यक्ष्यते ।  

इत्यहं कृतसङ्कल्पो हृष्टो यात्रामयासिषम्  ॥  २।७२।२७  ॥   

अभिषेक्ष्यतीति । यज्ञं यक्ष्यत इति यज्ञं करिष्यत इत्यर्थः ।
यात्रामयासिषं यात्रामकार्षमित्यर्थः  ॥  २।७२।२७  ॥   

  

तदिदं ह्यन्यथाभूतं व्यवदीर्णं मनो मम ।  

पितरं यो न पश्यामि नित्यं प्रियहितेरतम्  ॥  २।७२।२८  ॥   

अम्ब केनात्यगाद्राजा व्याधिना मय्यनागते ।  

धन्या रामादयः सर्वे यैः पिता संस्कृतः स्वयम्  ॥  २।७२।२९  ॥   

न नूनं मां महाराजः प्राप्तं जानाति कीर्तिमान् ।  

उपजिघ्रेद्धि मां मूर्ध्नि तातः सन्नम्य सत्वरम्  ॥  २।७२।३०  ॥   

तदिति । व्यवदीर्णं भिन्नम्  ॥  २।७२।२८३०  ॥   

क्व स पाणिः सुखस्पर्शस्तातस्याक्लिष्टकर्मणः ।  

येन मां रजसा ध्वस्तमभीक्ष्णं परिमार्जति  ॥  २।७२।३१  ॥   

यो मे भ्राता पिता बन्धुर्यस्य दासो ऽस्मि धीमतः ।  

तस्य मां शीघ्रमाख्याहि रामस्याक्लिष्टकर्मणः  ॥  २।७२।३२  ॥   

पिता हि भवति ज्येष्ठो धर्ममार्यस्य जानतः ।  

तस्य पादौ ग्रहीष्यामि स हीदानीं गतिर्मम  ॥  २।७२।३३  ॥   

धर्मविद्धर्मनित्यश्च सत्यसन्धो दृढव्रतः ।  

आर्यः किमब्रवीद्राजा पिता मे सत्यविक्रमः  ॥  २।७२।३४  ॥   

\[गुरुरेकः प्रजानां तु पिता मे सत्यविक्रमः ।\]  

क्वेति । परिमार्जति परिमार्ष्टि । माम् आगतमिति शेषः । क्व स पाणिः, गत
इति शेषः  ॥  २।७२।३१३४  ॥   

  

पश्चिमं साधु सन्देशमिच्छामि श्रोतुमात्मनः ।  

इति पृष्टा यथातत्त्वं कैकेयी वाक्यमब्रवीत्  ॥  २।७२।३५  ॥   

पश्चिममिति । आत्मनः सन्देशं मद्विषयसन्देशम्  ॥  २।७२।३५  ॥   

  

रामेति राजा विलपन् हा सीते लक्ष्मणेति च ।  

स महात्मा परं लोकं गतो गतिमतां वरः  ॥  २।७२।३६  ॥   

एवं पृष्टवन्तं भरतं प्रति त्वां राजा न स्मृतवान् किंतु राममेव स्मरन्
स्वर्गमगादिति पितृविषयस्नेहनिवर्त्तनाभिप्रायेणोत्तरमाह--रामेत्यादिना  ॥ 
२।७२।३६  ॥   

  

इमां तु पश्चिमां वाचं व्याजहार पिता तव ।  

कालधर्मपरिक्षिप्तः पाशैरिव महागजः  ॥  २।७२।३७  ॥   

सिद्धार्थास्ते नरा राममागतं सीतया सह ।  

लक्ष्मणं च महाबाहुं द्रक्ष्यन्ति पुनरागतम्  ॥  २।७२।३८  ॥   

इमामित्यादिश्लोकद्वयमेकान्वयम् । सिद्धार्थाः कृतार्थाः । पुनरागतं
द्रक्ष्यन्तीति इमां वाचं व्याजहारेति सम्बन्धः  ॥  २।७२।३७३८  ॥   

  

तच्छ्रुत्वा विषसादैव द्वितीयाप्रियशंसनात् ।  

विषण्णवदनो भूत्वा भूयः पप्रच्छ मातरम्  ॥  २।७२।३९  ॥   

क्व चेदानीं स धर्मात्मा कौसल्यानन्दवर्द्धनः ।  

लक्ष्मणेन सह भ्रात्रा सीतया च समं गतः  ॥  २।७२।४०  ॥   

तदिति । द्वितीयाप्रियशंसनात् राजमरणापेक्षया रामस्य
देशान्तरगमनरूपाप्रियस्य द्वितीयत्वम्  ॥  २।७२।३९४०  ॥   

  

तथा पृष्टा यथातत्त्वमाख्यातुमुपचक्रमे ।  

मातास्य युगपद्वाक्यं विप्रियं प्रियशङ्कया  ॥  २।७२।४१  ॥   

तथेति । यथातथमिति सम्यक्पाठः । यथाचायमिति पाठे--अयं वृत्तान्तः यथा
तथाख्यातुमित्यन्वयः । विप्रियं रामविवासनप्रतिपादकम् । प्रियशङ्कया
एतच्छ्रवणेन भरतस्य प्रियं भविष्यतीति वितर्केण "शङ्कावितर्कभययोः" इति
वैजयन्ती । युगपत् राजमरणकथनसमकालमेव । यद्वा युगपदाख्यातुमुपचक्रम
इत्युपक्रमस्य वक्ष्यमाणपरत्वात् ऽयाचितस्ते पिता राज्यं रामस्य च
विवासनम्ऽ इति वक्ष्यमाणवाक्यार्थाभिप्रायेण यौगपद्यम्  ॥  २।७२।४१  ॥   

  

स हि राजसुतः पुत्र चीरवासा महावनम् ।  

दण्डकान् सह वैदेह्या लक्ष्मणानुचरो गतः  ॥  २।७२।४२  ॥   

स हीति । दण्डकान् महावनमिति ऽवेदाः प्रमाणम्ऽ इतिवन्निर्देशः  ॥  २।७२।४२
 ॥   

  

तच्छ्रुत्वा भरतस्रस्तो भ्रातुश्चारित्रशङ्कया ।  

स्वस्य वंशस्य माहात्म्यात् प्रष्टुं समुपचक्रमे  ॥  २।७२।४३  ॥   

तदिति । चारित्रशङ्कया चारित्रं किमभूदिति शङ्कया । वंशस्य माहात्म्यात्
असदाचारवैमुख्यपूर्वकसदाचारनिरतत्वं वंशस्य माहात्म्यम्  ॥  २।७२।४३  ॥   

  

कच्चिन्न ब्राह्मणधनं हृतं रामेण कस्यचित् ।  

कच्चिन्नाढ्यो दरिद्रो वा तेनापापो विहिंसितः  ॥  २।७२।४४  ॥   

कच्चिदिति । ब्राह्मणधनमित्यत्राविभक्तिको निर्देशः ।
कस्यचिद्ब्राह्मणस्येत्यर्थः । यद्वा कस्यचित् कस्माच्चिद्धेतोरित्यर्थः  ॥ 
२।७२।४४  ॥   

  

कच्चिन्न परदारान्वा राजपुत्रो ऽभिमन्यते ।  

कस्मात्स दण्डकारण्ये भ्रूणहेव विवासितः  ॥  २।७२।४५  ॥   

कच्चिदिति । भ्रूणः श्रुताध्ययनसम्पन्नः "अनूचानो गुणैर्युक्तो
व्रतस्वाध्यायवाञ्छुचिः । श्रूण इत्युच्यते सद्भिस्त्वेष यो विजितेन्द्रियः
 ॥ " इति स्मृतेः  ॥  २।७२।४५  ॥   

  

अथास्य चपला माता तत् स्वकर्म यथातथम् ।  

तेनैव स्त्रीस्वभावेन व्याहर्तुमुपचक्रमे  ॥  २।७२।४६  ॥   

अथेति । यथातथं यथावृत्तम् । निपातनात्साधुः । स्त्रीस्वभावेन
चापलेनेत्यर्थः । व्याहर्तुमुपचक्रमे वक्तुं व्यवसितवतीत्यर्थः । अथास्येति
श्लोको मुनेः खेदाभिनयः । एवमिति श्लोकः क्रमिक इति केचित्  ॥  २।७२।४६  ॥   

  

एवमुक्ता तु कैकेयी भरतेन महात्मना ।  

उचाच वचनं हृटा मूढा पण्डितमानिनी  ॥  २।७२।४७  ॥   

एवमिति । अयं श्लोकः पूर्वानुवादार्थः  ॥  २।७२।४७  ॥   

  

न ब्राह्मणधनं किञ्चिद्धृतं रामेण कस्यचित् ।  

कच्चिन्नाढ्यो दरिद्रो वा तेनापापो विहिंसितः ।  

न रामः परदारांश्च चक्षुर्भ्यामपि पश्यति  ॥  २।७२।४८  ॥   

न ब्राह्मणेत्यादि । रामः परदारान् चक्षुर्भ्यामपि न पश्यति । एवं सति न
स्पृशतीत्यत्र किं वक्तव्यमिति भावः  ॥  २।७२।४८  ॥   

  

मया तु पुत्र श्रुत्वैव रामस्यैवाभिषेचनम् ।  

याचितस्ते पिता राज्यं रामस्य च विवासनम्  ॥  २।७२।४९  ॥   

मयेति । ते राज्यं रामस्य विवासनं च पिता याचितः पूर्वदत्तवरद्वये
विषयत्वेन याचित इत्यर्थः  ॥  २।७२।४९  ॥   

  

स स्ववृत्तिं समास्थाय पिता ते तत्तथाकरोत् ।  

रामश्च सहसौमित्रिः प्रेषितः सीतया सह  ॥  २।७२।५०  ॥   

स इति । स्ववृत्तिं स्वप्रतिज्ञारूपां वृत्तिम्  ॥  २।७२।५०  ॥   

  

तमपश्यन् प्रियं पुत्रं महीपालो महायशाः ।  

पुत्रशोकपरिद्यूनः पञ्चत्वमुपपेदिवान्  ॥  २।७२।५१  ॥   

तमिति । पुत्रशोकपरिद्यूनः पुत्रशोकेन परिद्यूनः तप्तः विलपन्नित्यर्थो ऽवा
। "दिवो ऽविजिगीषायाम्" इति निष्ठानत्वम्  ॥  २।७२।५१  ॥   

  

त्वया त्विदानीं धर्मज्ञ राजत्वमवलम्ब्यताम् ।  

त्वत्कृते हि मया सर्वमिदमेवं विधं कृतम्  ॥  २।७२।५२  ॥   

त्वयेति । धर्मज्ञ राजनीतिज्ञ  ॥  २।७२।५२  ॥   

  

मा शोकं मा च सन्तापं धैर्यमाश्रय पुत्रक ।  

त्वदधीना हि नगरी राज्यं चैतदनामयम्  ॥  २।७२।५३  ॥   

मा शोकमिति । अनामयं निरुपद्रवम्  ॥  २।७२।५३  ॥   

  

तत्पुत्र शीघ्रं विधिना विधिज्ञैर्वसिष्ठमुख्यैः सहितो द्विजेन्द्रैः ।  

सङ्काल्य राजानमदीनसत्त्वमात्मानमुर्व्यामभिषेचयस्व  ॥  २।७२।५४  ॥   

तदिति । सङ्काल्य संस्कृत्य  ॥  २।७२।५४  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
द्विसप्ततितमः सर्गः  ॥  ७२  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने द्विसप्ततितमः सर्गः  ॥  ७२  ॥   


