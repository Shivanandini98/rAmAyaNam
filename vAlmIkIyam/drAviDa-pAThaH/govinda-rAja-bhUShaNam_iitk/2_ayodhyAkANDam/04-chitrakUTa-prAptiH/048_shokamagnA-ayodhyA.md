+++
title = "०४८ शोकमग्ना-अयोध्या"
title_english = "048 Rama s departure for the forest"

+++


तेषामेवं विषण्णानां पीडितानामतीव च ।  

बाष्पविप्लुतनेत्राणां सशोकानां मुमूर्षया  ॥  २।४८।१  ॥   

तेषामित्यादि । मुमूर्षया मर्त्तुमिच्छयोपलक्षितानाम्  ॥  २।४८।१  ॥   

  

अनुगम्य निवृत्तनां रामं नगरवासिनाम् ।  

उद्गतानीव सत्त्वानि बभूबुरमनस्विनाम्  ॥  २।४८।२  ॥   

स्वंस्वं निलयमागम्य पुत्रदारैः समावृताः ।  

अश्रूणि मुमुचुः सर्वे बाष्पेण पिहिताननाः  ॥  २।४८।३  ॥   

सत्त्वानि प्राणाः । "द्रव्यासुव्यवसायेषु सत्त्वम्" इत्यमरः । उद्गतानीव
बभूवुः मुमूर्छुरित्यर्थः । अमनस्विनां धैर्यहीनानाम्  ॥  २।४८।२३  ॥   

  

न चाहृष्यन्न चामोदन् वणिजो न प्रसारयन् ।  

न चाशोभन्त पुण्यानि नापचन् गृहमेधिनः  ॥  २।४८।४  ॥   

नेति । न चाहृष्यन् सुहृद्दर्शनेनापि हर्षं न प्रापुः । न चामोदन्
अपूर्ववस्तुलाभेपि मोदं न प्रापुः । प्रसारयन् प्रासारयन्, पण्यानीति शेषः
। पुण्यानि पुण्यफलभूतपुत्रकलत्रादीनि । नापचन्निति गृहमेधिनः गृहस्थाः ।
तेषां पचिक्रियासम्बन्धस्त्वर्धशरीरभूतपत्नीद्वारा  ॥  २।४८।४  ॥   

  

नष्टं दृष्ट्वा नाभ्यनन्दन् विपुलं वा धनागमम् ।  

पुत्रं प्रथमजं लब्ध्वा जननी नाभ्यनन्दत  ॥  २।४८।५  ॥   

नष्टमिति । नष्टं चिरकालनष्टं रत्नादिकम् । धनागमं निध्यादिलाभम्  ॥  २।४८।५
 ॥   

  

गृहेगृहे रुदन्त्यश्च भर्तारं गृहमागतम् ।  

व्यगर्हयन्त दुःखार्त्ता वाग्भिस्तोत्रैरिव द्विपान्  ॥  २।४८।६  ॥   

गृहेगृहइति । रुदन्त्यः सर्वाः स्त्रियः । भर्त्तारं स्वस्वभर्त्तारम् ।
व्यगर्हयन्त किमर्थं भवद्भिरागतमित्येवं निन्दन्तिस्म । तोत्रेः अङ्कुशैः
 ॥  २।४८।६  ॥   

  

किं नु तेषां गृहैः कार्य्यं किं दारैः किं धनेन वा ।  

पुत्रैर्वा किं सुखैर्वापि ये न पश्यन्ति राघवम्  ॥  २।४८।७  ॥   

गर्हां विशदयति--किं न्वित्यादिश्लोकेन । इति व्यगर्हयन्तेत्यन्वयः  ॥ 
२।४८।७  ॥   

  

एकः सत्पुरुषो लोके लक्ष्मणः सह सीतया ।  

यो ऽनुगच्छति काकुत्स्थं रामं परिचरन् वने  ॥  २।४८।८  ॥   

आपगाः कृतपुण्यास्ताः पद्मिन्यश्च सरांसि च ।  

येषु स्नास्यति काकुत्स्थो विगाह्य सलिलं शुचि  ॥  २।४८।९  ॥   

एक इति । सीतया सह रामं सीतासहितं राममित्यर्थः  ॥  २।४८।८९  ॥   

  

शोभयिष्यन्ति काकुत्स्थमटव्यो रम्यकाननाः ।  

आपगाश्च महानूपाः सानुमन्तश्च पर्वताः  ॥  २।४८।१०  ॥   

शोभयिष्यन्तीति । रम्यकाननाः तत्रतत्र रम्यवृक्षराजियुक्ताः । महानूपाः
रम्यकच्छप्रदेशाः । "जलप्रायमनूपं स्यात्पुंसि कच्छः" इत्यमरः  ॥  २।४८।१०
 ॥   

  

काननं वापि शैलं वा यं रामो ऽभिगमिष्यति ।  

प्रियातिथिमिव प्राप्तं नैनं शक्ष्यन्त्यनर्चितुम्  ॥  २।४८।११  ॥   

काननमिति । नैनं शक्ष्यन्त्यनर्चितुम् अर्चितुं शक्ष्यन्त्येवेत्यर्थः  ॥ 
२।४८।११  ॥   

  

विचित्रकुसुमापीडा बहुमञ्जरिधारिणः ।  

राघवं दर्शयिष्यन्ति नगा भ्रमरशालिनः  ॥  २।४८।१२  ॥   

विचित्रेति । विचित्रकुसुमापीडाः विचित्रपुष्पशेखनराः । मञ्जरीत्यत्र
छान्दसो ह्रस्वः । दर्शयिष्यन्ति, आत्मानमिति शेषः । नगाः वृक्षाः  ॥ 
२।४८।१२  ॥   

  

अकाले चापि मुख्यानि पुष्पाणि च फलानि च ।  

दर्शयिष्यन्त्यनुक्रोशाद्गिरयो राममागतम्  ॥  २।४८।१३  ॥   

प्रस्रविष्यन्ति तोयानि विमलानि महीधराः ।  

विदर्शयन्तो विविधान् भूयश्चित्रांश्च निर्झरान् ।  

पादपाः पर्वताग्रेषु रमयिष्यन्ति राघवम्  ॥  २।४८।१४  ॥   

अकाल इति । दर्शयिष्यन्ति वृक्षलतादिद्वारेति भावः । अनुक्रोशात्
आदरादित्यर्थः  ॥  २।४८।१३१४  ॥   

  

यत्र रामो भयं नात्र नास्ति तत्र पराभवः ।  

स हि शूरो महाबाहुः पुत्रो दशरथस्य च  ॥  २।४८।१५  ॥   

यत्रेति । यत्र देशे रामो वर्त्तते अत्र भयं नास्ति । तत्र पराभवोपि नास्ति
 ॥  २।४८।१५  ॥   

  

पुराभवति नो दूरादनुगच्छाम राघवम्  ॥  २।४८।१६  ॥   

पुरेति । दूरात् पुराभवति भविष्यति । ततः पूर्वमेवानुगच्छाम इत्यर्थः ।
"यावत्पुरानिपातयोर्लट्" इति लट्  ॥  २।४८।१६  ॥   

  

पादच्छाया सुखा भर्तुस्तादृशस्य महात्मनः ।  

स हि नाथो जनस्यास्य स गतिः स परायणम्  ॥  २।४८।१७  ॥   

वयं परिचरिष्यामः सीतां यूयं तु राघवम् ।  

इति पौरस्त्रियो भर्तृ़न् दुःखार्तास्तत्तदब्रुवन्  ॥  २।४८।१८  ॥   

युष्माकं राघवो़ ऽरण्ये योगक्षेमं विधास्यति ।  

सीता नारीजनस्यास्य योगक्षेमं करिष्यति  ॥  २।४८।१९  ॥   

पादच्छायेति पादसेवा लक्ष्यते । सुखा सुखसाधनभूता । गम्यत इति गतिः
प्राप्यः । परायणं परमयनम् । सर्वप्रकारेणाधारभूत इत्यर्थः  ॥  २।४८।१७१९
 ॥   

  

को न्वनेनाप्रतीतेन सोत्कण्ठितजनेन च ।  

सम्प्रीयेतामनोज्ञेन वासेन हृतचेतसा  ॥  २।४८।२०  ॥   

को न्वनेनेति । अप्रतीतेन अप्रशस्तेन, सतामयोग्येनेति यावत् । उत्कण्ठया
शोकस्मरणेन सहितः सोत्कण्ठः, कृतः सोत्कठः सोत्कण्ठितः तादृशो जनो यस्य तेन
। अमनोज्ञेन उद्वेगकारिणा । हृतचेतसा चित्तनाशकेन अनेन वासेन, नगरणेत्यर्थः
। को नु जनः संप्रीयेत न कोपीत्यर्थः । तस्मादयं वासस्त्याज्य इति भावः  ॥ 
२।४८।२०  ॥   

  

कैकेय्या यदि चेद्राज्यं स्यादधर्म्यमनाथवत् ।  

न हि नो जीवितेनार्थः कुतः पुत्रैः कुतो धनैः  ॥  २।४८।२१  ॥   

कैकेय्या इति । अधर्म्यं धर्मादपेतमित्यर्थः । अनाथवत् नाथशून्यम् ।
भाविप्रतिसन्धानेनेदमुक्तम् । कुत इति पुत्रधनकृतपुरुषार्थस्य
जीवितमूलत्वादित्यर्थः  ॥  २।४८।२१  ॥   

  

यया पुत्रश्च भर्ता च त्यक्तावैश्वर्यकारणात् ।  

कं सा परिहरेदन्यं कैकेयी कुलपांसनी  ॥  २।४८।२२  ॥   

ययेति । पुत्रो रामः परिहरेत् विपद्भ्य इति शेषः । रक्षेदिति यावत्  ॥ 
२।४८।२२  ॥   

  

कैकेय्या न वयं राज्ये भृतका निवसेम हि ।  

जीवन्त्या जातु जीवन्त्यः पुत्रैरपि शपामहे  ॥  २।४८।२३  ॥   

या पुत्रं पार्थिवेन्द्रस्य प्रवासयति निर्घृणा ।  

कस्तां प्राप्य सुखं जीवेदधर्म्यां दुष्टचारिणीम्  ॥  २।४८।२४  ॥   

कैकेय्या इति । जीवन्त्याः कैकेय्याः राज्ये भृतकाः भृतिभुजः "भृतको
भृतिभुक्" इत्यमरः । कैकेयीजीवनपर्यन्तं न तस्या राज्ये निवसेमहीति
जीवन्तीशब्दस्य भावः  ॥  २।४८।२३२४  ॥   

  

उपद्रुतमिदं सर्वमनालम्बमनायकम् ।  

कैकेय्या हि कृते सर्वं विनाशमुपयास्यति  ॥  २।४८।२५  ॥   

उपद्रुतमिति । कैकेय्याः कृते कैकेयीनिमित्तम्  ॥  २।४८।२५  ॥   

  

न हि प्रव्रजिते रामे जीविष्यति महीपतिः ।  

मृते दशरथे व्यक्तं विलापस्तदनन्तरम्  ॥  २।४८।२६  ॥   

विनाशप्रकारमुपपादयन्ति--न हीति । विलापो विनाशः  ॥  २।४८।२६  ॥   

  

ते विषं पिबतालोड्य क्षीणपुण्याः सुदुर्गताः ।  

राघवं वानुगच्छध्वमश्रुतिं वापि गच्छत  ॥  २।४८।२७  ॥   

त इति । ते यूयम् । आलोड्य अमुमर्थमालोच्य । सुदुर्गताः सुदरिद्राः,
रामरूपधनहीना इत्यर्थः । अश्रुतिं यत्र गते नामापि न श्रूयते तं
देशमित्यर्थः  ॥  २।४८।२७  ॥   

  

मिथ्या प्रव्राजितो रामः सभार्य्यः सह लक्ष्मणः ।  

भरते सन्निसृष्टाः स्मः सौनिके पशवो यथा  ॥  २।४८।२८  ॥   

पितृवचननिर्देशेन कैकेयीप्रियचिकीर्षया च क्रियमाणे प्रव्रजने को दोष
इत्यत्राह--मिथ्याप्रव्राजित इति । मिथ्याप्रव्राजितः कपटेन प्रव्राजितः ।
सन्निसृष्टाः निक्षिप्ताः, राज्ञेति शेषः । सौनिके पशुमारके  ॥  २।४८।२८
 ॥   

  

पूर्णचन्द्राननः श्यामो गूढजत्रुररिन्दमः ।  

आजानुबाहुः पद्माक्षो रामो लक्ष्मणपूर्वजः  ॥  २।४८।२९  ॥   

पूर्वाभिभाषी मधुरः सत्यवादी महाबलः ।  

सौम्यश्च सर्वलोकस्य चन्द्रवत्प्रियदर्शनः  ॥  २।४८।३०  ॥   

नूनं पुरुषशार्दूलो मत्तमातङ्गविक्रमः ।  

शोभयिष्यत्यरण्यानि विचरन् स महारथः  ॥  २।४८।३१  ॥   

विश्लेषासहिष्णुतया रामस्त्वकार्यं कृतवानित्यभिधाय तद्गुणकीर्तनेनाप्यायनं
कुर्वन्ति--पूर्णेत्यादिना । गूढजत्रुः गूढे निमग्ने जत्रुणी असंसन्धी यस्य
स तथोक्तः । "स्कन्धो भुजशिरो ऽसों ऽस्त्री सन्धी तस्यैव जत्रुणी" इत्यमरः
। पूर्वाभिभाषी स्वसौहार्द्दभव्यत्वप्रदर्शनाय सर्वत्र पूर्वभाषणशीलः  ॥ 
२।४८।२९३१  ॥   

  

तास्तथा विलपन्त्यस्तु नगरे नागरस्त्रियः ।  

चुक्रुशुर्दुःखसन्तप्ता मृत्योरिव भयागमे  ॥  २।४८।३२  ॥   

ता इति । मृत्योर्भयागमे मरणसमये  ॥  २।४८।३२  ॥   

  

इत्येवं विलपन्तीनां स्त्रीणां वेश्मसु राघवम् ।  

जगामास्तं दिनकरो रजनी चाभ्यवर्त्तत  ॥  २।४८।३३  ॥   

इतीति । विलपन्तीनां विलपन्तीषु सतीष्वित्यर्थः । राघवमुद्दिश्येति शेषः  ॥ 
२।४८।३३  ॥   

  

नष्टज्वलनसम्पाता प्रशान्ताध्यायसत्कथा ।  

तिमिरेणाभिलिप्तेव सा तदा नगरी बभौ  ॥  २।४८।३४  ॥   

नष्टेति । नष्टज्वलनसम्पाता नष्टाग्निप्रणयना । प्रशान्ताध्यायसत्कथा
अध्यायो वेदः, सत्कथा पुराणादिः निवृत्तवेदाध्ययनपुराणपाठेत्यर्थः  ॥ 
२।४८।३४  ॥   

  

उपशान्तवणिक्पण्या नष्टहर्षा निराश्रया ।  

अयोध्या नगरी चासीन्नष्टतारमिवाम्बरम्  ॥  २।४८।३५  ॥   

उपशान्तेति । उपशान्तवणिक्पण्या उपशान्तानि वणिजां पण्यानि यस्यां सा
पण्यकल्पनाशून्येत्यर्थः  ॥  २।४८।३५  ॥   

  

तथा स्त्रियो रामनिमित्तमातुरा यथा सुते भ्रातरि वा विवासिते ।  

विलप्य दीना रुरुदुर्विचेतसः सुतैर्हि तासामधिको हि सो ऽभवत्  ॥  २।४८।३६
 ॥   

तथेति । सुतैः सुतेभ्यः । पञ्चम्यर्थे तृतीया । भ्रातृभ्यश्चेत्यपि
द्रष्टव्यम्  ॥  २।४८।३६  ॥   

  

प्रशान्तगीतोत्सवनृत्तवादना व्यपास्तहर्षा पिहितापणोदया ।  

तदा ह्ययोध्या नगरी बभूव सा महार्णवः संक्षपितोदको यथा  ॥  २।४८।३७  ॥   

प्रशान्तेति । पिहितापणोदया पिहितः आपणोदयः आपणस्थवस्तुसमृद्धिर्यस्याः सा
तथोक्ता । आपणोदयस्य पिहितत्वमापणाविधानात् । संक्षपितोदकः संशोषितोदक
इत्यर्थः  ॥  २।४८।३७  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
अष्टचत्वारिंशः सर्गः  ॥  ४८  ॥   

इति श्रीगो० श्रीरा० पीता० अयोध्याकाण्डव्याख्याने ऽष्टचत्वारिंशः सर्गः  ॥ 
४८  ॥   


