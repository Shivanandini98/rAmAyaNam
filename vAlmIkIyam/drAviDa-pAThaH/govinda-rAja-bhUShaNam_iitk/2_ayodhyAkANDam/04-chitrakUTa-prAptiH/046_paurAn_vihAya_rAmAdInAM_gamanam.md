+++
title = "०४६ पौरान् विहाय रामादीनां गमनम्"
title_english = "046 Rama passes the night on the banks of Tamasa river"

+++


ततस्तु तमसातीरं रम्यमाश्रित्य राघवः ।  

सीतामुद्वीक्ष्य सौमित्रिमिदं वचनमब्रवीत्  ॥  २।४६।१  ॥   

सीतामुद्वीक्ष्य लक्ष्मणं प्रति कथनं वक्ष्यमाणस्यानुत्कण्ठाकारणस्य
सीताविषयेपि तुल्यत्वज्ञापनाय  ॥  २।४६।१  ॥   

  

इयमद्य निशा पूर्वा सौमित्रे प्रहिता वनम् ।  

वनवासस्य भद्रं ते स नोत्कण्ठितुमर्हसि  ॥  २।४६।२  ॥   

इयमिति । वनवासस्य पूर्वा प्रथमा । अद्येयं निशा इदानीमुपस्थिता रात्रिः ।
प्रहितागतप्रया । अतः स त्वम् उत्कण्ठितुं नार्हसि । सीतामुद्वीक्ष्य
सौमित्रिमब्रवीदित्यस्यैवं वाभिप्रायःअतिसुकुमारी सीता कथं पद्भ्यामेव वनं
गच्छेदिति नोत्कण्ठितुमर्हसीति  ॥  २।४६।२  ॥   

  

पश्य शून्यान्यरण्यानि रुदन्तीव समन्ततः ।  

यथानिलयमायद्भिर्निलीनानि मृगद्विजैः  ॥  २।४६।३  ॥   

पश्येति । शून्यानि निष्प्रभाणि । यथानिलयं यथास्थानम् । आयद्भिरागच्छद्भिः
। मृगद्विजैर्निलीनानि । व्याप्तानि तात्कालिकतच्छब्देः रुदन्तीव ।
निष्प्रभत्वेन रोदनोत्प्रेक्षा  ॥  २।४६।३  ॥   

  

अद्यायोध्या तु नगरी राजधानी पितुर्मम ।  

सस्त्रीपुंसागतानस्मान् शोचिष्यति न संशयः  ॥  २।४६।४  ॥   

वनरोदनोत्प्रेक्षया उद्बुद्धसंस्कारो नगरवृत्तान्तं स्मरति--अद्येति ।
स्त्रीपुंसेति "अचतुरविचतुरसुचतुरस्त्रीपुंस" इत्यादिना
निपातनादकारान्तत्वम्  ॥  २।४६।४  ॥   

  

अनुरक्ता हि मनुजा राजानं बहुभिर्गुणैः ।  

त्वां च मां च नरव्याघ्र शत्रुघ्नभरतौ तथा  ॥  २।४६।५  ॥   

शोचनहेतुमाह--अनुरक्ता इति । गुणैर्हेतुभिः राजानं प्रत्यनुरक्ता हि
राजानमित्युपादानमौद्धत्यपरिहाराय  ॥  २।४६।५  ॥   

  

पितरं चानुशोचामि मातरं च यशस्विनीम् ।  

अपि वा ऽन्धौ भवेतां तु रुदन्तौ तावभीक्ष्णशः  ॥  २।४६।६  ॥   

पितरमिति । रुदन्ताविति सन्ततरोदनवशेनान्धौ स्यातामित्यर्थः  ॥  २।४६।६  ॥   

  

भरतः खलु धर्मात्मा पितरं मातरं च मे ।  

धर्मार्थकामसहितैर्वाक्यैराश्वासयिष्यति  ॥  २।४६।७  ॥   

भरतस्यानृशंसत्वं विचिन्त्याहं पुनःपुनः ।  

नानुशोचामि पितरं मातरं चापि लक्ष्मण  ॥  २।४६।८  ॥   

एवमपि काचित्प्रत्याशास्तीत्याह--भरत इति  ॥  २।४६।७८  ॥   

  

त्वया कार्यं नरव्याघ्र मामनुव्रजता कृतम् ।  

अन्वेष्टव्या हि वैदेह्या रक्षणार्थे सहायता  ॥  २।४६।९  ॥   

त्वया चोदितमेव कृतमित्याह--त्वयेति । कार्यम् अवश्यकर्त्तव्यम् । तत्र
हेतुः अन्वेष्टव्येति  ॥  २।४६।९  ॥   

  

अद्भिरेव तु सौमित्रे वत्स्याम्यद्य निशामिमाम् ।  

एतद्धि रोचते मह्यं वन्ये ऽपि विविधे सति  ॥  २।४६।१०  ॥   

एवमुक्त्वा तु सौमित्रिं सुमन्त्रमपि राघवः ।  

अप्रमत्तस्त्वमश्वेषु भव सौम्येत्युवाच ह  ॥  २।४६।११  ॥   

अद्भिरिति । अद्भिरेव वत्स्यामि अपएवाहारीकृत्य वत्स्यामि ।
वनवासोपक्रमदिवसत्वादस्य पुण्यक्षेत्रत्वाच्चोपवासः । एतद्धि रोचते
नान्यत्, अनुरक्तजनदुःखस्मरणादिति भावः  ॥  २।४६।१०११  ॥   

  

सो ऽश्वान् सुमन्त्रः संयम्य सूर्ये ऽस्तं समुपागते ।  

प्रभूतयवसान् कृत्वा बभूव प्रत्यनन्तरः  ॥  २।४६।१२  ॥   

स इति । प्रभूतयवसान् पर्याप्ततृणान् "यवसं तृणमर्ज्जुनम्" इत्यमरः ।
प्रत्यनन्तरः प्रतिगतमनन्तरकृत्यं येन स तथोक्तः । अवगतानन्तरकार्य
इत्यर्थः । सन्निहित इत्यर्थ इत्येके  ॥  २।४६।१२  ॥   

  

उपास्य तु शिवां सन्ध्यां दृष्ट्वा रात्रिमुपस्थिताम् ।  

रामस्य शयनं चक्रे सूतः सौमित्रिणा सह  ॥  २।४६।१३  ॥   

उपास्येति । उपासनं नमस्कारः । सूतजातेरपि नमस्कारमात्रं सम्भवति  ॥ 
२।४६।१३  ॥   

  

तां शय्यां तमसातीरे वीक्ष्य वृक्षदलैः कृताम् ।  

रामः सौमित्रिणा सार्द्धं सभार्यः संविवेश ह  ॥  २।४६।१४  ॥   

सभार्यं सम्प्रसुप्तं तं भ्रातरं वीक्ष्य लक्ष्मणः ।  

कथयामास सूताय रामस्य विविधान् गुणान्  ॥  २।४६।१५  ॥   

तामिति । वृक्षदलैः सौमित्रिणा सार्द्धं सूतेन कृतां वीक्ष्य इत्यन्वयः  ॥ 
२।४६।१४१५  ॥   

  

जाग्रतो ह्येव तां रात्रिं सौमित्रेरुदितो रविः ।  

सूतस्य तमसातीरे रामस्य ब्रुवतो गुणान्  ॥  २।४६।१६  ॥   

जाग्रत इति । तां रात्रिमिति अत्यन्तसंयोगे द्वितीया । सर्वां रात्रिं
जाग्रतः सूतस्य सूताय । रामस्य गुणान् कालक्षेपार्थं ब्रुवतः सौमित्रेः
सौमित्रौ ब्रुवति सति । रविरुदितः उदितुमारब्धः, उषःकालो ऽभूदित्यर्थः ।
यद्वा उदयपर्यन्तं गमनकालेपि गुणा न ब्रवीदिति भावः  ॥  २।४६।१६  ॥   

  

गोकुलाकुलतीरायास्तमसाया विदूरतः ।  

अवसत्तत्र तां रात्रिं रामः प्रकृतिभिः सह  ॥  २।४६।१७  ॥   

पूर्वकथाशेषं प्रस्तौति--गोकुलेति । विदूरतः अदूरतः । प्रकृतिभिः
पौरश्रेणिभिः । "राज्याङ्गानि प्रकृतयः पौराणां श्रेणयोपि च" इत्यमरः  ॥ 
२।४६।१७  ॥   

  

उत्थाय तु महातेजाः प्रकृतीस्ता निशाम्य च ।  

अब्रवीद्भ्रातरं रामो लक्ष्मणं पुण्यलक्षणम्  ॥  २।४६।१८  ॥   

उत्थायेति । निशाम्य दृष्ट्वा  ॥  २।४६।१८  ॥   

  

अस्मद्व्यपेक्षान् सौमित्रे निरपेक्षान् गृहेष्वपि ।  

वृक्षमूलेषु संसुप्तान् पश्य लक्ष्मण साम्प्रतम्  ॥  २।४६।१९  ॥   

अस्मदिति । अस्मद्व्यपेक्षान् अस्मास्वेव विशेषेणापेक्षावतः  ॥  २।४६।१९
 ॥   

  

यथैते नियमं पौराः कुर्वन्त्यस्मन्निवर्त्तने ।  

अपि प्राणानसिष्यन्ति न तु त्यक्ष्यन्ति निश्चयम्  ॥  २।४६।२०  ॥   

यथेति । पौराः अस्मन्निवर्त्तने यथा येन प्रकारेण नियमं कुर्वन्ति तेन
प्रकारेण प्राणानपि असिष्यन्ति त्यक्ष्यन्ति । निश्चयं तु निवर्तननिश्चयं
तु न त्यक्ष्यन्तीति सम्बन्धः  ॥  २।४६।२०  ॥   

  

यावदेव तु संसुप्तास्तावदेव वयं लघु ।  

रथमारुह्य गच्छाम पन्थानमकुतोभयम्  ॥  २।४६।२१  ॥   

यावदिति । यावदेव यावत्येव काले । तावदेव तावत्येवकाले । लघु क्षिप्रम् ।
रथमारुह्य गच्छाम ।  

"लघुक्षिप्रमरं द्रुतम्" इत्यमरः  ॥  २।४६।२१  ॥   

  

अतो भूयो ऽपि नेदानीमिक्ष्वाकुपुरवासिनः ।  

स्वपेयुरमुरक्ता मां वृक्षमूलानि संश्रिताः  ॥  २।४६।२२  ॥   

अत इति । इक्ष्वाकुपुरवासिनः मामनुरक्ताः इदानीमिव भूयः पुनर्वृक्षमूलानि
संश्रिताः न स्वपेयुः अतो रथमारुह्य गच्छामेति पूर्वेण सम्बन्धः  ॥  २।४६।२२
 ॥   

  

पौरा ह्यात्मकृताद्दुःखाद्विप्रमोक्ष्या नृपात्मजैः ।  

न ते खल्वात्मना योज्या दुःखेन पुरवासिनः  ॥  २।४६।२३  ॥   

अब्रवील्लक्ष्मणो रामं साक्षाद्धर्ममिव स्थितम् ।  

रोचते मे तथा प्राज्ञ क्षिप्रमारुह्यतामिति  ॥  २।४६।२४  ॥   

अथ रामो ऽब्रवीच्छ्रीमान् सुमन्त्रं युज्यतां रथः ।  

गमिष्यामि ततो ऽरण्यं गच्छ शीघ्रमितः प्रभो  ॥  २।४६।२५  ॥   

सूतस्ततः संत्वरितः स्यन्दनं तैर्हयोत्तमैः ।  

योजयित्वाथ रामाय प्राञ्जलिः प्रत्यवेदयत्  ॥  २।४६।२६  ॥   

पौरा इति । आत्मकृतात् स्वकृतात् । आत्मना स्वेन  ॥  २।४६।२३२६  ॥   

  

अयं युक्तो महाबाहो रथस्ते रथिनां वर ।  

तमारोह सुभद्रं ते ससीतः सहलक्ष्मणः  ॥  २।४६।२७  ॥   

अयमिति । युक्तः सज्जः  ॥  २।४६।२७  ॥   

  

तं स्यन्दनमधिष्ठाय राघवः सपरिच्छदः ।  

शीघ्रगामाकुलावर्त्तां तमसामतरन्नदीम्  ॥  २।४६।२८  ॥   

तमिति । सपरिच्छदः धनुःकवचादिसहितः । आकुलावर्त्ताम् आवर्त्ताकुलाम्  ॥ 
२।४६।२८  ॥   

  

स संतीर्य्य महाबाहुः श्रीमान् शिवमकण्टकम् ।  

प्रापद्यत महामार्गमभयं भयदर्शिनाम्  ॥  २।४६।२९  ॥   

स संतीर्येति । महामार्गं प्रापद्यत जलस्थितरथादवतीर्य पद्भ्यामेव
महामार्गं प्रापदित्यर्थः । भयदर्शिनां श्वापदादीनाम् । अभयं
तत्सम्बन्धिभयरहितमित्यर्थः  ॥  २।४६।२९  ॥   

  

मोहनार्थं तु पौराणां सूतं रामो ऽब्रवीद्वचः ।  

उदङ्मुखः प्रयाहि त्वं रथमास्थाय सारथे  ॥  २।४६।३०  ॥   

मुहूर्तं त्वरितं गत्वा निवर्तय रथं पुनः ।  

यथा न विद्युः पौरा मां तथा कुरु समाहितः  ॥  २।४६।३१  ॥   

मोहनार्थमिति । मोहनं वञ्चनम् । ननु सदयस्य रामस्य स्वविरहासहिष्णूनां
स्वस्मिन्निरतिशयप्रेमभाजां वञ्चनमनुचितम् । उच्यते--नेदं वञ्चनम् ।
व्रणचिकित्सान्यायेन नागरिकाणामुन्मस्तकानन्देन सत्ता न भवेदिति
सुसात्म्यानुभवप्रदानार्थं वनवासव्याजेन विश्लेषस्य सङ्कल्पिततया
हितव्यापारत्वेन वञ्चनत्वासम्भवात् । यदि रामस्य तथा सङ्कल्पो न भवेत्तर्हि
कथं निश्शेषसर्वजननिद्राकरणम्, सुमन्त्रलक्ष्मणवत्तेष्वेकस्यापि
निर्निद्रत्वापत्तेः । मोहनमेवाह उदङ्मुख इत्यादि । पौराणां
मोहनार्थमुदङ्मुखः प्रयाहि अयोध्यां प्रति रामो निवृत्त इति पौराणां
भ्रान्तिमुत्पादयितुमुदङ्मुखो याहीत्यर्थः । स्वस्य रथेनोदङ्मुखं गत्वा
मार्गान्तरेण वनगमनस्य कर्तुं शक्यत्वेपि अयोध्याभिमुखगमने व्रतभङ्ग
स्यादिति धिया सुमन्त्रमभिमुखो याहीत्युक्तवान् । तथा कुर्विति पौराणां
मोहनार्थं सूतमब्रवीदिति सम्बन्धः  ॥  २।४६।३०३१  ॥   

  

रामस्य वचनं श्रुत्वा तथा चक्रे स सारथिः ।  

प्रत्यागम्य च रामस्य स्यन्दनं प्रत्यवेदयत्  ॥  २।४६।३२  ॥   

रामस्येति । प्रत्यागम्येति मार्गान्तरेण प्रत्यागम्येत्यर्थः  ॥  २।४६।३२
 ॥   

  

तौ संप्रयुक्तं तु रथं समास्थितौ तदा ससीतौ रघुवंशवर्द्धनौ ।  

प्रचोदयामास ततस्तुरङ्गमान् स सारथिर्येन पथा तपोवनम्  ॥  २।४६।३३  ॥   

ताविति । सम्प्रयुक्तं सम्यगानीतं रथं समास्थितौ, अभूतामिति शेषः । येन पथा
तपोवनं प्राप्यते तेन प्रचोदयामास  ॥  २।४६।३३  ॥   

  

ततः समास्थाय रथं महारथः ससारथिर्दाशरथिर्वनं ययौ ।  

उदङ्मुखं तं तु रथं चकार स प्रयाणमाङ्गल्यनिमित्तदर्शनात्  ॥  २।४६।३४  ॥   

तत इति । सः सुमन्त्रः । प्रयाणमाङ्गल्यानिमित्तदर्शनात्
प्रयाणानुकूलमङ्गलसूचकनिमित्तदर्शनाद्धेतो रथमुदङ्मुखं चकार
निमित्तस्वीकारार्थमुदङ्मुखं चकारेत्यर्थः । ततः निमित्तस्वीकारानन्तरम् ।
रथमास्थाय वनं ययावितिसम्बन्धः । प्रयाणे दक्षिणपादोद्धारवत् उदङ्मुखगमनं
मङ्गलायेति भावः  ॥  २।४६।३४  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
षट्चत्वारिंशः सर्गः  ॥  ४६  ॥   

इति श्रीगोविन्दराज० श्रीरामायणभूषणे पीताम्बराख्याने
अयोध्याकाण्डव्याख्याने षट्चत्वारिंशः सर्गः  ॥  ४६  ॥   


