+++
title = "०४५ तमसातीरगमनम्"
title_english = "045 Rama requests the citizens to return to Ayodhya"

+++


अनुरक्ता महात्मानं रामं सत्यपराक्रमम् ।  

अनुजग्मुः प्रयान्तं तं वनवासाय मानवाः  ॥  २।४५।१  ॥   

एवं सुमित्रया कौसल्याश्वासनपर्यन्तं कथासङ्घट्टनं परिसमाप्य सम्प्रति
रामगमनवृत्तान्तं प्रस्तौति--अनुरक्ता इत्यादि  ॥  २।४५।१  ॥   

  

निवर्तिते ऽपि च बलात् सुहृद्वर्गे च राजनि ।  

नैव ते संन्यवर्तन्त रामस्यानुगता रथम्  ॥  २।४५।२  ॥   

अयोध्यानिलयानां हि पुरुषाणां महा यशाः ।  

बभूव गुणसम्पन्नः पूर्णचन्द्र इव प्रियः  ॥  २।४५।३  ॥   

निवर्तित इति । सुहृद्वर्गे राजसुहृद्भूतावरोधवर्गे । राजनि च सचिवसहिते
राजनि च । ते पौरजनाः  ॥  २।४५।२३  ॥   

  

स याच्यमानः काकुत्स्थः स्वाभिः प्रकृतिभिस्तदा ।  

कुर्वाणः पितरं सत्यं वनमेवान्वपद्यत  ॥  २।४५।४  ॥   

स इति । याच्यमानः निवर्तस्वनिवर्त्तस्वेति प्रार्थ्यमानः । सत्यं
सत्यप्रतिज्ञम्  ॥  २।४५।४  ॥   

  

अवेक्षमाणः सस्नेहं चक्षुषा प्रपिबन्निव ।  

उवाच रामः स्नेहेन ताः प्रजाः स्वाः प्रजा इव  ॥  २।४५।५  ॥   

अवेक्षमाण इति । स्वाः प्रजा इव स्वान्यपत्यानीव  ॥  २।४५।५  ॥   

  

या प्रीतिर्बहुमानश्च मय्ययोध्यानिवासिनाम् ।  

मत्प्रियार्थं विशेषेण भरते सा निवेश्यताम्  ॥  २।४५।६  ॥   

स हि कल्याणचारित्रः कैकेय्यानन्दवर्द्धनः ।  

करिष्यति यथावद्वः प्रियाणि च हितानि च  ॥  २।४५।७  ॥   

ज्ञानवृद्धो वयोबालो मृदुर्वीर्यगुणान्वितः ।  

अनुरूपः स वो भर्त्ता भविष्यति भयापहः  ॥  २।४५।८  ॥   

स्वेन पितृवचनपरिपालनस्यावश्यकर्त्तव्यत्वात् प्रजानुरागेण ताभ्यो
हितमुपदिशति--या प्रीतिरित्यादिना  ॥  २।४५।६८  ॥   

  

स हि राजगुणैर्युक्तो युवराजः समीक्षितः ।  

अपि चापि मया शिष्टैः कार्यं वो भर्तृशासनम्  ॥  २।४५।९  ॥   

स हीति । हि यस्मात् कारणात् भरतो वः युष्माकं युवराजः समीक्षितः, राज्ञेति
शेषः । अतो मया शिष्टैरवशिष्टैः लक्ष्मणशत्रुघ्नादिभिः सर्वैरपि भर्तृशासनं
कार्यम् । अपि चेति वक्तव्यान्तरसमुच्चये  ॥  २।४५।९  ॥   

  

न च तप्येद्यथा चासौ वनवासं गते मयि ।  

महाराजस्तथा कार्यो मम प्रियचिकीर्षया  ॥  २।४५।१०  ॥   

नेति । मयि वनं गते सति असौ महाराजः यथा न सन्तप्येत् मम प्रियचिकीर्षया
तथा कार्यः  ॥  २।४५।१०  ॥   

  

यथायथा दाशरथिर्धर्म एव स्थितो ऽभवत् ।  

तथातथा प्रकृतयो रामं पतिमकामयन्  ॥  २।४५।११  ॥   

यथेति । धर्मे पितृवचनपरिपालनरूपे धर्मे । तथातथा प्रकृतयो रामं पतिमकामयन्
आदौ राजा ज्येष्ठं भवन्तमेव अस्मद्रक्षणार्थं युवराजत्वेन कल्पितवान् ।
अयमर्थो भवता अस्माभिश्च कर्त्तव्य इति राममेव पुनःपुनः
पतिमकामयन्तेत्यर्थः  ॥  २।४५।११  ॥   

  

बाष्पेण पिहितं दीनं रामः सौमित्रिणा सह ।  

चकर्षेव गुणैर्बद्ध्वा जनं पुरनिवासिनम्  ॥  २।४५।१२  ॥   

बाष्पेणेति । सौमित्रिणा सहेत्यनेन रामस्येव लक्ष्मणस्यापि
गुणपौष्कल्यमस्तीति द्योत्यते । गुणैरेव गुणैः पाशैरिति श्लिष्टरूपकम्  ॥ 
२।४५।१२  ॥   

  

ते द्विजास्त्रिविधं वृद्धा ज्ञानेन वयसौजसा ।  

वयःप्रकम्पशिरसो दूरादूचुरिदं वचः  ॥  २।४५।१३  ॥   

वहन्तो जवना रामं भो भो जात्या स्तुरङ्गमाः ।  

निवर्त्तध्वं न गन्तव्यं हिता भवत भर्त्तरि  ॥  २।४५।१४  ॥   

त इति । त्रिविधमिति क्रियाविशेषणम् । ओजसा तपोबलेन । वयसा प्रकम्पं चञ्चलं
शिरो येषां ते तथा  ॥  २।४५।१३१४  ॥   

  

कर्णवन्ति हि भूतानि विशेषेण तुरङ्गमाः ।  

यूयं तस्मान्निवर्त्तध्वं याचनां प्रतिवेदिताः  ॥  २।४५।१५  ॥   

कर्णवन्तीति । याचनां प्रतिवेदिताः प्रार्थनां ज्ञापिताः । अस्माभिरिति
शेषः ।  ॥  २।४५।१५  ॥   

  

धर्मतः स विशुद्धात्मा वीरः शुभदृढव्रतः ।  

उपवाह्यस्तु वो भर्त्ता नापवाह्यः पुराद्वनम्  ॥  २।४५।१६  ॥   

धर्म इति । उपवाह्यः पुरसमीपे वाह्यः  ॥  २।४५।१६  ॥   

  

एवमार्तप्रलापांस्तान् वृद्धान् प्रलपतो द्विजान् ।  

अवेक्ष्य सहसा रामो रथादवततार ह  ॥  २।४५।१७  ॥   

एवमिति । आर्तप्रलापान् प्रलपतः आर्तवाक्यानि प्रयुञ्जानानित्यर्थः  ॥ 
२।४५।१७  ॥   

  

पद्भ्यामेव जगामाथ ससीतः सहलक्ष्मणः ।  

सन्निकृष्टपदन्यासो रामो वनपरायणः  ॥  २।४५।१८  ॥   

पद्भ्यामिति । सन्निकृष्टपदन्यासः पद्भ्यां जगामेति ब्राह्मण
वाक्यश्रवणानन्तरं रथगमने दोषो भवतीति प्रतिनिवृत्त्य ब्राह्मणाश्वासने
व्रतभङ्गो भवतीति धिया रथादवतीर्य तदागमनपर्यन्तं मन्दं मन्दं जगामेत्यर्थः
 ॥  २।४५।१८  ॥   

  

द्विजातींस्तु पदातींस्तान् रामश्चारित्रवत्सलः ।  

न शशाक घृणाचक्षुः परिमोक्तुं रथेन सः  ॥  २।४५।१९  ॥   

रथादवतीर्य किमर्थं पादगमनं कृतवानित्याशङ्क्याह--द्विजातीनिति । रथेन
द्विजातीन् परिमोक्तुं न शशाक रथेनोपलक्षितः सन् सावरोधं
दशरथमिवाञ्जल्यादिना द्विजातीन् निवर्त्तयितुं न शशाकेत्यर्थः । घृणाचक्षुः
दयार्द्रचक्षुरित्यर्थः  ॥  २।४५।१९  ॥   

  

गच्छन्तमेव तं दृष्ट्वा रामं सम्भ्रान्तचेतसः ।  

ऊचुः परमसन्तप्ता रामं वाक्यमिदं द्विजाः  ॥  २।४५।२०  ॥   

गच्छन्तमिति । गच्छन्तमेव बहुशो निवृत्ति हेतुप्रदर्शनेपि पितृवचनचिकीर्षया
गच्छन्तमेवेत्यर्थः  ॥  २।४५।२०  ॥   

  

ब्राह्मण्यं कृत्स्नमेतत्त्वां ब्रह्मण्यमनुगच्छति ।  

द्विजस्कन्धाधिरूढास्त्वामग्नयोप्यनुयान्त्यमी  ॥  २।४५।२१  ॥   

दुःखप्रलापादिनाप्यनिवृत्तं रामं सह वनगमनलक्षणं महाभारमारोप्य
निवर्तयितुमुद्युञ्जते--ब्राह्मण्यमित्यादिना । ब्राह्मण्यं ब्राह्मणसमूहः
"ब्राह्मणमाणववाडवाद्यत्" इति यत्प्रत्ययः । ब्रह्मसु ब्राह्मणेषु साधुः
ब्रह्मण्यः तम् । अग्नयः अरण्यारोपिताः, केवलानां
द्विजस्कन्धाधिरूढत्वासम्भवात्  ॥  २।४५।२१  ॥   

  

वाजपेयसमुत्थानि छत्राण्येतानि पश्य नः ।  

पृष्ठतो ऽनुप्रयातानि मेघानिव जलात्यये  ॥  २।४५।२२  ॥   

वाजपेयेति । वाजपेयसमुत्थानि वाजपेथानुष्ठानसम्भृतानि । जलात्यये शरदि  ॥ 
२।४५।२२  ॥   

  

अनवाप्तातपत्रस्य रश्मिसन्तापितस्य ते ।  

एभिश्छायां करिष्यामः स्वैश्छत्रैर्वाजपेयिकैः  ॥  २।४५।२३  ॥   

अनवाप्तेति । वाजपेयिकैः वाजपेयप्राप्तैः । "यावज्जीवं न कञ्चन
प्रत्यवरोहेत् बृहस्पतिसवेन वा प्रत्यवरोहणीयेन यजेत श्वेतच्छत्री भवतीति
विज्ञायते" इति वाजपेययाजिनां श्वेतच्छत्रधारणविधानादिति भावः  ॥  २।४५।२३
 ॥   

  

या हि नः सततं बुद्धिर्वेदमन्त्रानुसारिणी ।  

त्वत्कृते सा कृता वत्स वनवासानुसारिणी  ॥  २।४५।२४  ॥   

अस्माकं बुद्धिरेतावन्तं कालं निश्चिन्ततया मन्त्रविषयाभूत् । इदानीं
त्वत्कृतवनवासविषयाभूदिति रामे महान्तं भारमारोपयन्ति--या हीत्यादिना  ॥ 
२।४५।२४  ॥   

  

हृदयेष्वेव तिष्ठन्ति वेदा ये नः परं धनम् ।  

वत्स्यन्त्यपि गृहेष्वेव दाराश्चारित्ररक्षिताः  ॥  २।४५।२५  ॥   

ब्राह्मणानां धनभूतं वेदं परित्यज्य सहधर्मचारिदारसंरक्षणमप्यकृत्वा
कथमस्माभिः सह गम्यत इत्याकाङ्क्षायामाह--हृदयेष्विति । नः परं धनम्
उत्कृष्टधनभूता ये वेदास्ते हृदयेष्वेव तिष्ठन्ति, अनुच्चारणे तेषां न कापि
हानिरिति भावः । चारित्रेण पातिव्रत्येन रक्षिता दाराश्च गृहेष्वेव
तिष्ठन्ति । चारित्राणामेव तद्रक्षकत्वान्नास्मद्रक्ष्यास्त इति भावः  ॥ 
२।४५।२५  ॥   

  

न पुनर्निश्चयः कार्यस्त्वद्गतौ सुकृता मतिः ।  

त्वयि धर्मव्यपेक्षे तु किं स्याद्धर्ममपेक्षितुम्  ॥  २।४५।२६  ॥   

अद्य मत्प्रार्थनया निवर्त्तध्वमित्यत्राह--नेति । त्वद्गतौ
त्वन्निवर्त्तनरूपगतौ । मतिः सुकृता सुष्ठु कृता । निश्चयः वनगमननिश्चयः ।
पुनर्न कार्यः, त्वयेति शेषः । त्वयि धर्मव्यपेक्षे
पितृवचनपरिपालनरूपधर्मसापेक्षे सति । अस्माभिः धर्ममपेक्षितुं पालयितुं किं
निमित्तं स्यात्, त्वयि वनं गते ऽस्माभिर्धर्म एव त्यक्तव्य इति भावः ।
यद्वा त्वयि धर्मपरायणे त्वयि तु धर्मव्यपेक्षे सति
ब्राह्मणप्रार्थनाकरणरूपधर्मनिरपेक्षे सति किंभूतं धर्ममपेक्षितुं स्यात् न
किमपीत्यर्थः  ॥  २।४५।२६  ॥   

  

याचितो नो निवर्तस्व हंसशुक्लशिरोरुहैः ।  

शिरोभिर्निभृताचार महीपतनपांसुलैः  ॥  २।४५।२७  ॥   

ज्ञान वयस्तपोवृद्धा अपि द्विजा विश्लेषासहिष्णुतया प्रणामेनापि
निवर्त्तयितुमुद्युञ्जते--याचित इति । हे निभृताचार निश्चलधर्मानुष्ठान
हंसशुक्लशिरोरुहैः पलितकेशैः । महीपतनपांसुलैः कृतसाष्टाङ्गप्रणामैः । नः
अस्माकम् शिरोभिर्याचितो निवर्त्तस्व । वृद्धब्राह्मणानां
क्षत्रियकुमारप्रणामः परत्वबुद्ध्या  ॥  २।४५।२७  ॥   

  

बहूनां वितता यज्ञा द्विजानां य इहागताः ।  

तेषां समाप्तिरायत्ता तव वत्स निवर्त्तने  ॥  २।४५।२८  ॥   

बहूनामिति । ये द्विजा इहागतास्तेषां ये यज्ञाः वितताः विस्तृताः,
सम्भृतसम्भारा इति यावत् । तेषां यज्ञानां समाप्तिस्तव निवर्त्तने आयत्ता,
त्वन्निवर्त्तनाधीनेत्यर्थः । एवं न कृतञ्चेत्सर्वे यज्ञास्त्वयैव
विघ्निताः स्युरिति भावः  ॥  २।४५।२८  ॥   

  

भक्तिमन्ति हि भूतानि जङ्गमाजङ्गमानि च ।  

याचमानेषु राम त्वं भक्तिं भक्तेषु दर्शय  ॥  २।४५।२९  ॥   

न केवलं वयमेव, तिर्यक्स्थावराण्यपि त्वन्निवृत्तिमपेक्षन्त
इत्याह--भक्तिमन्तीति । भक्तिं स्नेहम् । दर्शय सफलयेत्यर्थः  ॥  २।४५।२९
 ॥   

  

अनुगन्तुमशक्तास्त्वां मूलैरुद्धतवेगिनः ।  

उन्नता वायुवेगेन विक्रोशन्तीव पादपाः  ॥  २।४५।३०  ॥   

अनुगन्तुमिति । मूलैः पादस्थानीयैस्त्वामनुगन्तुमशक्ताः । उद्धतवेगिनः
प्रतिहतवेगिनः । वायुवेगेन उन्नताः ऊर्ध्वबाहव इव स्थिता इति भावः । पादपाः
विक्रोशन्तीव, क्रन्दन्तीव वायुवेगोत्थशब्दैरिति भावः । उद्धतवेगिभिरित्यपि
पाठः  ॥  २।४५।३०  ॥   

  

निश्चेष्टाहारसञ्चारा वृक्षैकस्थानविष्ठिताः ।  

पक्षिणो ऽपि प्रयाचन्ते सर्वभूतानुकम्पिनम्  ॥  २।४५।३१  ॥   

निश्चेष्टेति । चेष्टा चलनादिकम् आहारः सञ्चाराश्च येभ्यो निर्गतास्ते
तथोक्ताः । प्रयाचन्ते प्रार्थयन्ते, निवृत्तिमिति शेषः । एवं
तिर्यक्स्थावराणामपि खेदो रामस्य सर्वशरीरित्वात् शरीरिणो वैपरीत्ये हि
शरीरव्यथा दृष्टा  ॥  २।४५।३१  ॥   

  

एवं विक्रोशतां तेषां द्विजातीनां निवर्त्तने ।  

ददृशे तमसा तत्र वारयन्तीव राघवम्  ॥  २।४५।३२  ॥   

एवमिति । निवर्तने विषये । यद्वा द्विजातीनामिति सम्बन्धसामान्ये षष्ठी ।
द्विजातिभिः प्रार्थ्यमानरामनिवर्त्तन  

इत्यर्थः  ॥  २।४५।३२  ॥   

  

ततः सुमन्त्रो ऽपि रथाद्विमुच्य श्रान्तान् हयान् सम्परिवर्त्त्य शीघ्रम्
।  

पीतोदकांस्तोयपरिप्लुताङ्गानचारयद्वै तमसाविदूरे  ॥  २।४५।३३  ॥   

तत इति । संपरिवर्त्त्य अध्यश्रमनिवृत्त्यर्थं परिवेष्टनं कारयित्वा
अचारयत् भक्षितयवसानकरोत्  ॥  २।४५।३३  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
पञ्चचत्वारिंशः सर्गः  ॥  ४५  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने पञ्चचत्वारिंशः सर्गः  ॥  ४५  ॥   


