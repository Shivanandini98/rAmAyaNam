+++
title = "०४७ पौरप्रत्यागमनम्"
title_english = "047 The people of Ayodhya begin to rebuke themselves"

+++


प्रभातायां तु शर्वर्यां पौरास्ते राघवं विना ।  

शोकोपहतनिश्चेष्टा बभूवुर्हतचेतसः  ॥  २।४७।१  ॥   

अथ पौरवृत्तान्तं दर्शयति--प्रभातायामित्यादि । शोकोपहतनिश्चेष्टाः
शोकोपहतत्वान्निश्चेष्टाः । हतचेतसः मूढाः  ॥  २।४७।१  ॥   

  

शोकजाश्रुपरिद्यूना वीक्षमाणास्ततस्ततः ।  

आलोकमपि रामस्य न पश्यन्ति स्म दुःखिताः  ॥  २।४७।२  ॥   

शोकजेति । शोकजाश्रुभिः परिद्यूनाः परिक्लान्ताः । आलोकमपि रामस्य
रामसम्बन्ध्यालोकमपि । आलोक्यत इत्यालोकः तम् । आलोकसाधनं
रथरेण्वादिकमपीत्यर्थः  ॥  २।४७।२  ॥   

  

ते विषादार्तवदना रहितास्तेन धीमता ।  

कृपणाः करुणा वाचो वदन्ति स्म मनस्विनः  ॥  २।४७।३  ॥   

धिगस्तु खलु निद्रां तां ययापहृतचेतसः ।  

नाद्य पश्यामहे रामं पृथूरस्कं महाभुजम्  ॥  २।४७।४  ॥   

त इति । विषादार्तवदनाः दुःखेन म्लानमुखाः । कृपणाः दीनवेषाः । करुणा वाचः
दीनवचांसि । वदन्ति स्म, अन्योन्यमिति शेषः  ॥  २।४७।३४  ॥   

  

कथं नाम महाबाहुः स तथा वितथक्रियः ।  

भक्तं जनं परित्यज्य प्रवासं राघवो गतः  ॥  २।४७।५  ॥   

यो नः सदा पालयति पिता पुत्रानिवौरसान् ।  

कथं रघूणां स श्रेष्ठस्त्यक्त्वा नो विपिनं गतः  ॥  २।४७।६  ॥   

कथमिति । अवितथक्रियः अमोघानुवृत्तिः  ॥  २।४७।५६  ॥   

  

इहैव निधनं यामो महाप्रस्थानमेव वा ।  

रामेण रहितानां हि किमर्थं जीवितं हि नः  ॥  २।४७।७  ॥   

इहैवेति । इहैव निधनं प्रायोपवेशनेन मरणम् । महाप्रस्थानं
मरणदीक्षापूर्वकमुत्तराभिमुखगमनम् । हिः प्रसिद्धौ  ॥  २।४७।७  ॥   

  

सन्ति शुष्काणि काष्ठानि प्रभूतानि महान्ति च ।  

तैः प्रज्वाल्य चितां सर्वे प्रविशामो ऽथ पावकम्  ॥  २।४७।८  ॥   

सन्तीति । प्रविशामोथेति अथवेत्यर्थः  ॥  २।४७।८  ॥   

  

किं वक्ष्यामौ महाबाहुरनसूयः प्रियंवदः ।  

नीतः स राघवो ऽस्माभिरिति वक्तुं कथं क्षमम्  ॥  २।४७।९  ॥   

सा नूनं नगरी दीना दृष्ट्वास्मान् राघवं विना ।  

भविष्यति निरानन्दा सस्त्रीबालवयोधिका  ॥  २।४७।१०  ॥   

निर्यातस्तेन वीरेण सह नित्यं जितात्मना ।  

विहीनास्तेन च पुनः कथं पश्याम तां पुरीम्  ॥  २।४७।११  ॥   

इतीव बहुधा वाचो बाहुमुद्यम्य ते जनाः ।  

विलपन्ति स्म दुःखार्ता विवत्सा इव धेनवः  ॥  २।४७।१२  ॥   

किं वक्ष्याम इति । किमपि वक्तुं शक्यमित्यर्थः । तदेव विवृणोति
महाबाहुरित्यादिना । नीतः वनमिति शेषः  ॥  २।४७।९१२  ॥   

  

ततो मार्गानुसारेण गत्वा किञ्चित्क्षणं पुनः ।  

मार्गनाशाद् विषादेन महता समभिप्लुताः  ॥  २।४७।१३  ॥   

तत इति । मार्गानुसारेण किंचित् किंचिद्दूरम् । मार्गनाशात्
रथमार्गादर्शनात् । तच्च वीरुत्तृणपटलपिहितप्रदेशे रथचारणादिति ज्ञेयम् ।
समभिप्लुताः व्याप्ता इत्यर्थः  ॥  २।४७।१३  ॥   

रथस्य मार्गनाशेन न्यवर्तन्त मनस्विनः ।  

किमिदं किं करिष्यामो दैवेनोपहता इति  ॥  २।४७।१४  ॥   

ततो यथागतेनैव मार्गेण क्लान्तचेतसः ।  

अयोध्यामगमन् सर्वे पुरीं व्यथितसज्जनाम्  ॥  २।४७।१५  ॥   

रथस्येति । दैवेनोपहता इति प्रलपन्त इति शेषः  ॥  २।४७।१४१५  ॥   

  

आलोक्य नगरीं तां च क्षयव्याकुलमानसाः ।  

अवर्तयन्त ते ऽश्रूणि नयनैश्शोकपीडितैः  ॥  २।४७।१६  ॥   

एषा रामेण नगरी रहिता नातिशोभते ।  

आपगा गरुडेनेव ह्रदादुद्धृतपन्नगा  ॥  २।४७।१७  ॥   

चन्द्रहीनमिवाकाशं तोयहीनमिवार्णवम् ।  

अपश्यन्निहतानन्दं नगरं ते विचेतसः  ॥  २।४७।१८  ॥   

आलोक्येत्यादिश्लोकद्वयमेकं वाक्यम् । अन्त इति करणं बोध्यम् ।
क्षयव्याकुलमानसाः सम्मार्जनलेपनादिक्षयेण व्यथितमनस्काः । अवर्त्तयन्त
अमुञ्चन्  ॥  २।४७।१६१८  ॥   

  

ते तानि वेश्मानि महाधनानि दुःखेन दुःखोपहता विशन्तः ।  

नैव प्रजज्ञुः स्वजनं जनं वा निरीक्षमाणाः प्रविनष्टहर्षाः  ॥  २।४७।१९  ॥   

ते तानीति । दुःखेन सहितं स्वजनं वा पौरजनं वा । न प्रजज्ञुः नाज्ञासिषुः
 ॥  २।४७।१९  ॥   

  

इत्यार्षे श्रीमदयोध्याकाण्डे सप्तचत्वारिंशः सर्गः  ॥  ४७  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने सप्तचत्वारिंशः सर्गः  ॥  ४७  ॥   


