+++
title = "०५० गङ्गातीरे गुहसमागमः"
title_english = "050 Rama bids farewell to his birth place"

+++


विशालान् कोसलान् रम्यान् यात्वा लक्ष्मणपूर्वजः ।  

अयोध्याभिमुखो धीमान् प्राञ्जलिर्वाक्यमब्रवीत्  ॥  २।५०।१  ॥   

विशालानिति । कोसलान् यात्वा अन्तपर्यन्तदक्षिणकोसलान् यात्वेत्यर्थः  ॥ 
२।५०।१  ॥   

  

आपृच्छे त्वां पुरिश्रेष्ठे काकुत्स्थपरिपालिते ।  

दैवतानि च यानि त्वां पालयन्त्यावसन्ति च  ॥  २।५०।२  ॥   

निवृत्तवनवासस्त्वामनृणो जगतीपतेः ।  

पुनर्द्रक्ष्यामि मात्रा च पित्रा च सह सङ्गतः  ॥  २।५०।३  ॥   

निर्गमनावसरे शिष्टाचारप्राप्तस्य पुरदेवतानमस्कारस्य
कार्यसङ्कटेनाकृतत्वादिदानीमयोध्याराज्यसीमान्ते स्थित्वा आरब्धस्य
चतुर्द्दशवर्षावधिकव्रतस्य निर्विघ्नपरिसमाप्त्यर्थं
पुरदेवतानमस्कारपूर्वकमभ्यनुज्ञां प्रार्थयते--आपृच्छ इत्यादिना । यानीति
तान्यप्यापृच्छ इत्यर्थसिद्धम्  ॥  २।५०।२३  ॥   

  

ततो रुधिरताम्राक्षो भुजमुद्यम्य दक्षिणम् ।  

अश्रुपूर्णमुखो दीनो ऽब्रवीज्जानपदं जनम्  ॥  २।५०।४  ॥   

तत इति । भुजोद्यमनं रथवेगेन दूरगमनात्, अश्रुपूर्णमुखत्वं तदश्रुदर्शनात्
। जनं दर्शनार्थमागतम्  ॥  २।५०।४  ॥   

  

अनुक्रोशो दया चैव यथार्हं मयि वः कृतः ।  

चिरं दुःखस्य पापीयो गम्यतामर्थसिद्धये  ॥  २।५०।५  ॥   

अनुक्रोश इति । अनुक्रोशः आदरः । दया अनुकम्पा । यथार्हं स्वामित्वानुगुणम्
। वः युष्माभिः । कृतः कृता चेत्यपि द्रष्टव्यम् । दुःखस्य अनुभूयमानस्य
दुःखस्य । चिरं चिरकालविशिष्टत्वम् । पापीयः अशोभनम् । मद्दर्शने भवतां
दुःखमभिवर्द्धते अतो गम्यताम्, अर्थसिद्धये गृहकृत्यादिकरणाय  ॥  २।५०।५
 ॥   

  

ते ऽभिवाद्य महात्मानं कृत्वा चापि प्रदक्षिणम् ।  

विलपन्तो नरा घोरं व्यतिष्ठन्त क्वचित्क्वचित्  ॥  २।५०।६  ॥   

त इति । व्यतिष्ठन्त रामदर्शनाशया शीघ्रं न जग्मुरित्यर्थः  ॥  २।५०।६  ॥   

  

तथा विलपतां तेषामतृप्तानां च राघवः ।  

अचक्षुर्विषयं प्रायाद्यथार्कः क्षणदामुखे  ॥  २।५०।७  ॥   

तथेति । विलपतामित्यनादरे षष्ठी । अचक्षुर्विषयं चक्षुर्विषयताभावम् ।
क्षणदामुखे निशामुखे  ॥  २।५०।७  ॥   

  

ततो धान्यधनोपेतान् दानशीनजनाञ्छिवान् ।  

अकुतश्चिद्भयान् रम्यांश्चैत्ययूपसमावृतान्  ॥  २।५०।८  ॥   

उद्यानाम्रवणोपेतान् सम्पन्नसलिलाशयान् ।  

तुष्टपुष्टजनाकीर्णान् गोकुलाकुलसेवितान्  ॥  २।५०।९  ॥   

लक्षणीयान् नरेन्द्राणां ब्रह्मघोषाभिनादितान् ।  

रथेन पुरुषव्याघ्रः कोसलानत्यवर्त्तत  ॥  २।५०।१०  ॥   

दुस्त्यजामपि राज्यश्रियं तृणीकृत्य गतवान् राम इति द्योतयितुमृषिः
कोसलानभिवर्णयति--तत इत्यादिना । धनधान्ययोः प्रयोजनमाह दानेति ।
चैत्ययूपसमावृतान् चैत्यानि देवतायतनानि यूपाः सर्वतोमुखादियागप्रख्यापकाः
यूपाकारत्वेन स्थापिताः स्तम्भाः । उद्यानानि पुष्पवाटिकाः । सम्पन्नाः
सम्पूर्णाः गोकुलैराकुलं निबिडं यथा भवति तथा सेवितान् । नरेन्द्राणां
लक्षणीयान् एकैकशो नगरसदृशत्वेन लक्षयितुं योग्यान् । कोसलान्
कोसलदेशस्थग्रामान्  ॥  २।५०।८१०  ॥   

  

मध्येन मुदितं स्फीतं रम्योद्यानसमाकुलम् ।  

राज्यं भोग्यं नरेन्द्राणां ययौ धृतिमतां वरः  ॥  २।५०।११  ॥   

मध्येनेति । मध्येन मार्गेण भोग्यस्यापि राज्यस्य त्यागमृषिर्विस्मयते
धृतिमतां वर इति  ॥  २।५०।११  ॥   

  

तत्र त्रिपथगां दिव्यां शिवतोयामशैवलाम् ।  

ददर्श राघवो गङ्गां पुण्यामृषिनिषेविताम्  ॥  २।५०।१२  ॥   

तत्रेत्यादि । तत्र कोसलाद्दक्षिणदेशे त्रिभिः पथिभिर्गच्छतीति त्रिपथगा
ताम्, स्वर्गमर्त्यपाताललोकगामिनीमित्यर्थः । शिवतोयाम् अच्छतोयाम्  ॥ 
२।५०।१२  ॥   

  

आश्रमैरविदूरस्थैः श्रीमद्भिः समलंकृताम् ।  

काले सरोभिर्हृष्टाभिः सेविताम्भो ह्रदां शिवाम्  ॥  २।५०।१३  ॥   

आश्रमैरित्यादि । श्रीमद्भिः धर्मसमृद्धिमद्भिः । काले क्रीडाकाले उचितकाले
वा । सेवितानि प्राप्तानि अम्भांसि येषां तादृशा ह्रदाः यस्यां सा । शिवां
क्रीडार्थं सेवनेपि पावनाम्  ॥  २।५०।१३  ॥   

  

देवदानवगन्धर्वैः किन्नरैरुपशोभिताम् ।  

नानागन्धर्वपत्नीभिः सेवितां सततं शिवाम्  ॥  २।५०।१४  ॥   

नानागन्धर्वपत्नीभिः गन्धर्वाणां नानात्वं देवगन्धर्वमनुष्यगन्धर्वभेदात्
सेविताम् । शिवामिति पूर्ववत् ।
सेवितृभेदेप्येकरूपपावनत्वकथनान्नानर्थक्यम्  ॥  २।५०।१४  ॥   

  

देवाक्रीडाशताकीर्णां देवो़द्यानशतायुताम् ।  

देवार्थमाकाशगमां विख्यातां देवपद्मिनीम्  ॥  २।५०।१५  ॥   

देवाक्रीडाः देवार्हक्रीडापर्वताः । देवोद्यानानि देवार्होद्यानानि ।
देवार्थमाकाशगमां देवपूजनार्थमाकाशं प्राप्ताम् । देवपद्मिनीं
देवार्हाम्भोजयुक्तामित्यर्थः  ॥  २।५०।१५  ॥   

  

जलाघाताट्टहासोग्रां फेननिर्मलहासिनीम् ।  

क्वचिद्वेणीकृतजलां क्वचिदावर्त्तशोभिताम्  ॥  २।५०।१६  ॥   

गङ्गां स्त्रीत्वेन रूपयति--जलाघातेत्यादिना । जलाघातः शिलासु जलपतनं तेन
तच्छब्दो लक्ष्यते स एवाट्टहासः सघोषहासः तेनोग्राम् । फेनमेव निर्मलहासः
तद्वतीम् । वेणीकृतजलां निम्नोन्नतशिलापतनेन वेण्याकारतया कृतजलाम्  ॥ 
२।५०।१६  ॥   

  

क्वचित्स्तिमितगम्भीरां क्वचिद्वेगजलाकुलाम् ।  

क्वचिद्गम्भीरनिर्घोषां क्वचिद्भैरवनिस्वनाम्  ॥  २।५०।१७  ॥   

क्वचिदगाधस्थले स्तिमितगम्भीरां निश्चलगम्भीराम् । गम्भीरनिर्घोषो
मृदङ्गादेरिव भैरवो निस्वनो ऽशन्यादेरिव  ॥  २।५०।१७  ॥   

  

देवसङ्घाप्लुतजलां निर्मलोत्पलशोभिताम् ।  

क्वचिदाभोगपुलिनां क्वचिन्निर्मलवालुकाम्  ॥  २।५०।१८  ॥   

आभोगपुलिनां परिपूर्णतायुक्तपुलिनां विशालसैकतामित्यर्थः । "आभोगः
परिपूर्णता" इत्यमरः । निर्मलवालुकां निर्मलसिकताम्  ॥  २।५०।१८  ॥   

  

हंससारससंघुष्टां चक्रवाकोपकूजिताम् ।  

सदामत्तैश्च विहगैरभिसन्नादितान्तराम् ।  

क्वचित्तीररुहैर्वृक्षैर्मालाभिरुपशोभिताम्  ॥  २।५०।१९  ॥   

सारसो हंसविशेषः । विहगैः हंसादिभिन्नैः पक्षिविशेषैः  ॥  २।५०।१९  ॥   

  

क्वचित्फुल्लोत्पलच्छन्नां क्वचित्पद्मवनाकुलाम् ।  

क्वचित्कुमुदषण्डैश्च कुड्मलैरुपशोभिताम्  ॥  २।५०।२०  ॥   

नानापुष्परजोध्वस्तां समदामिव च क्वचित् ।  

व्यपेतमलसङ्घातां मणिनिर्मलदर्शनाम्  ॥  २।५०।२१  ॥   

क्वचित् फुल्लोत्पलच्छन्नामिति पूर्वमुत्पलशोभोक्ता, अत्र तच्छन्नत्वमिति
विशेषः । कुड्मलैः कह्लारादिकुड्मलैः । नानापुष्परजोभिः ध्वस्तां
वर्णान्तरं प्राप्तामित्यर्थः । एवं रक्तवर्णत्वात् समदामिव स्थिताम् ।
व्यपेतमलसङ्घाताम् अत एव मणिनिर्मलदर्शनां वैडूर्य्यमणिवन्निर्मलदर्शनाम्
 ॥  २।५०।२०२१  ॥   

  

दिशागजैर्वनगजैर्मत्तैश्च वरवारणैः ।  

देवोपवाह्यैश्च मुहुः सन्नादितवनान्तराम्  ॥  २।५०।२२  ॥   

प्रमदामिव यत्नेन भूषितां भूषणोत्तमैः ।  

फलैः पुष्पैः किसलयैर्वृतां गुल्मैर्द्विजैस्तथा  ॥  २।५०।२३  ॥   

शिंशुमारैश्च नक्रैश्च भुजङ्गैश्च निषेविताम् ।  

विष्णुपादच्युतां दिव्यामपापां पापनाशिनीम्  ॥  २।५०।२४  ॥   

वरवारणैः राजगजैः । देवोपवाह्यैः देवानां वाहनभूतैः । फलैः पुष्पैः
किसलयैरेव भूषणोत्तमैरिति व्यस्तरूपकम् । यद्वा फलपुष्पादिभिर्वृताम् अत एव
भूषितां प्रमदामिव स्थितामितिवार्थः । द्विजैः पक्षिभिः । शिंशुमारैः
नक्रविशेषै । यद्वा शिंशुमारैः जलकपिभिः । "शिंशुमारस्त्वम्बुकपिः" इति
वैजयन्ती । अत्र विष्णुपादच्युतामित्युक्त्या बालकाण्डे हिमवत्प्रभवत्वं
तत्र प्रादुर्भावमात्रेणेति ज्ञेयम्  ॥  २।५०।२२२४  ॥   

  

समुद्रमहिषीं गङ्गां सारसक्रौञ्चनादिताम् ।  

आससाद महाबाहुः श्रृङ्गवेरपुरं प्रति  ॥  २।५०।२५  ॥   

सारसक्रौञ्चनादितां सरो निवासो येषां ते सारसाः पक्षिविशेषाः "सो ऽस्य
निवासः" इत्यण् । अतो हंससारससंघुष्टामित्यनेन न पौनरुक्त्यम् ।
श्रृङ्गवेरपुरं प्रति गङ्गामाससाद श्रृङ्गवेरपुरं प्रति गच्छन्
गङ्गामाससादेत्यर्थः । यद्वा श्रृङ्गवेरपुरं प्रति श्रृङ्गवेरपरसमीपे
गङ्गामाससादेत्यर्थः  ॥  २।५०।२५  ॥   

  

तामूर्मिकलिलावर्त्तामन्ववेक्ष्य महारथः ।  

सुमन्त्रमब्रवीत् सूतमिहैवाद्य वसामहे  ॥  २।५०।२६  ॥   

तामिति । ऊर्मिकलिलावर्त्ताम् उर्मिमिश्रावर्त्ताम्  ॥  २।५०।२६  ॥   

  

अविदूरादयं नद्या बहुपुष्पप्रवालवान् ।  

सुमहानिङ्गुदीवृक्षो वसामो ऽत्रैव सारथे  ॥  २।५०।२७  ॥   

अविदूरादिति । अविदूरात्समीपे इङ्गुदीवृक्षस्तापसतरुः  ॥  २।५०।२७  ॥   

  

द्रक्ष्यामः सरितां श्रेष्ठां सम्मान्यसलिलां शिवाम् ।  

देवदानवगन्धर्वमृगमानुषपक्षिणाम्  ॥  २।५०।२८  ॥   

द्रक्ष्याम इति । सम्मान्येत्यस्य देवेत्यादिना सम्बन्धः  ॥  २।५०।२८  ॥   

  

लक्ष्मणश्च सुमन्त्रश्च बाढमित्येव राघवम् ।  

उक्त्वा तमिङ्गुदीवृक्षं तदोपययतुर्हयैः  ॥  २।५०।२९  ॥   

लक्ष्मण इति । बाढमित्यङ्गीकारे  ॥  २।५०।२९  ॥   

  

रामो ऽभियाय तं रम्यं वृक्षमिक्ष्वाकुनन्दनः ।  

रथादवातरत्तस्मात् सभार्यः सहलक्ष्मणः  ॥  २।५०।३०  ॥   

सुमन्त्रोप्यवतीर्य्या स्मान्मोनचयित्वा हयोत्तमान् ।  

वृक्षमूलगतं राममुपतस्थे कृताञ्जलिः  ॥  २।५०।३१  ॥   

राम इति । अभियाय प्राप्य  ॥  २।५०।३०३१  ॥   

  

तत्र राजा गुहो नाम रामस्यात्मसमः सखा ।  

निषादजात्यो बलवान् स्थपतिश्चेति विश्रुतः  ॥  २।५०।३२  ॥   

स श्रुत्वा पुरुषव्याघ्रं रामं विषयमागतम् ।  

वृद्धैः परिवृतो ऽमात्यैर्ज्ञातिभिश्चाप्युपागतः  ॥  २।५०।३३  ॥   

तत्रेत्यादि । तत्र देशे राजा तद्देशाधिपतिः आत्मसमः प्राणसमः ।
निषादजात्यः निषादजातौ भवः । दिगादित्वाद्यत् । बलवान् चतुरङ्गबलवान् ।
स्थपतिः । निषादाधिपतिः । "स्थपतिः पुनः स्थापत्ये ऽधिपतौ तक्ष्णि" इति
वैजयन्ती । ननु "हीनप्रेष्यं हीनसख्यं हीनगेहनिवेषणम्" इत्युपपातकपरिगणितं
हीनजातिसख्यं महाकुलप्रसूतस्य रामस्य कथमुपपद्यत इति चेत्, सत्यम्,
"निषादस्थपतिं याजयेत्" इति निषादाधिपतेर्यज्ञसम्बन्धश्रवणात्
अत्यन्तानुचितं न भवतीत्यनुमन्तव्यम् । वस्तुतस्तु-- "न शूद्रा भगवद्भक्ता
विप्रा भागवताः स्मृताः । सर्ववर्णेषु ते शूद्रा ये ह्यभक्ता जनार्द्दने
 ॥ " इत्युक्तरीत्या रामभक्तोऽयमत्युत्तम एव गुहस्य भगवत्प्रियत्वं ऽगुहेन
सहितो रामो लक्ष्मणेन च सीतयाऽ इति दर्शितम्  ॥  २।५०।३२३३  ॥   

  

ततो निषादाधिपतिं दृष्ट्वा दूरादुपस्थितम् ।  

सह सौमित्रिणा रामः समागच्छद्गुहेन सः  ॥  २।५०।३४  ॥   

तत इति । दूरादुपस्थितं दृष्ट्वा समागच्छदित्यनेन प्रत्युत्थानाभिगमनोक्तिः
। लक्ष्मणेन सह समागच्छत् लक्ष्मणवत्तस्मिन् भ्रातृत्वबुद्धिमकरोदित्यर्थः
। समित्येकीभावे  ॥  २।५०।३४  ॥   

  

तमार्तः संपरिष्वज्य गुहो राघवमब्रवीत् ।  

यथायोध्या तथेयं ते राम किं करवाणि ते  ॥  २।५०।३५  ॥   

ईदृशं हि महाबाहो कः प्राप्स्यत्यतिथिं प्रियम्  ॥  २।५०।३६  ॥   

तमिति । आर्तः धृतवल्कलदर्शनेन सन्तप्तः । अनेन रामस्य पूर्वमेव मृगया
व्यापारादिना सख्यमस्तीति गम्यम् । इयमस्मत्पुरी  ॥  २।५०।३५३६  ॥   

  

ततो गुणवदन्नाद्यमुपादाय पृथग्विधम् ।  

अर्ध्यं चोपानयत् क्षिप्रं वाक्यं चेदमुवाच ह  ॥  २।५०।३७  ॥   

तत इति । आद्यशब्देन पेयादिकमुच्यते । पृथग्विधं मांसादिभेदेन बहुविधम्  ॥ 
२।५०।३७  ॥   

  

स्वागतं ते महाबाहो तवेयमखिला मही ।  

वयं प्रेष्या भवान् भर्त्ता साधु राज्यं प्रशाधि नः  ॥  २।५०।३८  ॥   

स्वागतमिति । इयं मही अटवीराज्यम्  ॥  २।५०।३८  ॥   

  

भक्ष्यं भोज्यं च पेयं च लेह्यं चेदमुपस्थितम् ।  

शयनानि च मुख्यानि वाजिनां खादनं च ते  ॥  २।५०।३९  ॥   

भक्ष्यमिति । भक्ष्यं खाद्यं व्यञ्जनादि । भोज्यम् अन्नम् । पेयं पानकादि ।
लेह्यं रसायनादि । खादनं घासः  ॥ २।५०।३९  ॥   

  

गुहमेवं ब्रुवाणं तु राघवः प्रत्युवाच ह ।  

अर्चिताश्चैव हृष्टाश्च भवता सर्वथा वयम् ।  

पद्भ्यामभिगमाच्चैव स्नेहसन्दर्शनेन च  ॥  २।५०।४०  ॥   

गुहमिति । अर्चितत्वेपि केचिन्न तन्मात्रेण तुष्यन्ति न तथा
वयमित्याह--हृष्टाश्चेति । स्नेहसन्दर्शनेन राज्यं प्रशाधीति वाक्यकृतेन
स्नेहप्रदर्शनेन  ॥  २।५०।४०  ॥   

  

भुजाभ्यां साधु पीनाभ्यां पीडयन् वाक्यमब्रवीत्  ॥  २।५०।४१  ॥   

दिष्ट्या त्वां गुह पश्यामि ह्यरोगं सह बान्धवैः ।  

अपि ते कुशलं राष्ट्रे मित्रेषु च धनेषु च  ॥  २।५०।४२  ॥   

भुजाभ्यामिति । साधु पीडयन् सम्यगालिङ्गन् पीनाभ्यामित्यनेन
सुखहेतुत्वमुच्यते  ॥  २।५०।४१४२  ॥   

  

यत्त्विदं भवता किञ्चित् प्रीत्या समुपकल्पितम् ।  

सर्वं तदनुजानामि न हि वर्त्ते प्रतिग्रहे  ॥  २।५०।४३  ॥   

यत्त्विति । अनुजानामि मम सर्वं सम्यक्कृतमित्यनुजानामि । प्रतिग्रहे न
वर्त्ते प्रतिग्रहधर्मं नाश्रितवानस्मीति भावः  ॥  २।५०।४३  ॥   

  

कुशचीराजिनधरं फलमूलाशिनं च माम् ।  

विद्धि प्रणिहितं धर्मे तापसं वनगोचरम्  ॥  २।५०।४४  ॥   

राज्यान्नाद्यपरिग्रहे हेतुं दर्शयति--कुशचीराजिनधरमिति । कुशं
पवित्रमेखलादिरूपम् । चीरं वल्कलम् । अजिनं कृष्णाजिनम् । धर्मे प्रणिहितं
पितृवाक्यपरिपालनादिधर्मे सावधानम् । वनं गोचरः सञ्चारविषयो यस्य तम्  ॥ 
२।५०।४४  ॥   

  

अश्वानां खादनेनाहमर्थी नान्येन केनचित् ।  

एतावतात्र भवता भविष्यामि सुपूजितः  ॥  २।५०।४५  ॥   

अश्वानामिति । अश्वानां खादनेन ग्रासेन अर्थी प्रयोजनवान्, अश्वघास एव
प्रयोजनमित्यर्थः । अत्र अस्मिन्समये  ॥  २।५०।४५  ॥   

  

एते हि दयिता राज्ञः पितुर्दशरथस्य मे ।  

एतैः सुविहितैरश्वैर्भविष्याम्यहमर्चितः  ॥  २।५०।४६  ॥   

एते हीति । सुविहितैः पोषितैः  ॥  २।५०।४६  ॥   

  

अश्वानां प्रतिपानं च खादनं चैव सोन्वशात् ।  

गुहस्तत्रैव पुरुषांस्त्वरितं दीयतामिति  ॥  २।५०।४७  ॥   

अश्वानामिति । स गुहस्तत्रैव तदानीमेव । पुरुषान् स्वभृत्यान् प्रति ।
अश्वानां खादनं प्रतिपानं क्षीरादिकञ्च त्वरितं दीयतामित्यन्वशात्  ॥ 
२।५०।४७  ॥   

  

ततश्चीरोत्तरासङ्गः सन्ध्यामन्वास्य पश्चिमाम् ।  

जलमेवाददे भोज्यं लक्ष्मणेनाहृतं स्वयम्  ॥  २।५०।४८  ॥   

तत इति । उत्तरासङ्गः उत्तरीयम् । अन्वास्य उपास्य । अनेन स्नानमाक्षिप्यते
। भोज्यमाहारम्  ॥  २।५०।४८  ॥   

  

तस्य भूमौ शयानस्य पादौ प्रक्षाल्य लक्ष्मणः ।  

सभार्यस्य ततो ऽभ्येत्य तस्थौ वृक्षमुपाश्रितः  ॥  २।५०।४९  ॥   

तस्येति । शय्याकाले पादप्रक्षालनं राज्ञोपचाराद्वा
स्वशेषवृत्त्यनुरूपत्वाद्वा । यद्वा प्रक्षालनं रामकर्तृकम्,
तदाचमनस्याप्युपलक्षणम् । प्रक्षाल्याचम्य शयानस्य शयाने सतीत्यर्थः ।
भावलक्षणे षष्ठी । ततस्तस्मात् शयनप्रदेशात् । अभ्येत्य गुहाभिमुखमेत्य
वृक्षमेवोपाश्रितस्तस्थौ  ॥  २।५०।४९  ॥   

  

गुहोपि सह सूतेन सौमित्रिमनुभाषयन् ।  

अन्वजाग्रत्ततो राममप्रमत्तो धनुर्द्धरः  ॥  २।५०।५०  ॥   

तथा शयानस्य ततो ऽस्य धीमतो यशस्विनो दाशरथेर्महात्मनः ।  

अदृष्टदुःखस्य सुखोचितस्य सा तदा व्यतीयाय चिरेण शर्वरी  ॥  २।५०।५१  ॥   

गुहो ऽपीति । सौमित्रिमनुभाषयन् रामगुणान् प्रस्तुत्य सौमित्रिं
वाचयन्नित्यर्थः । अन्वजाग्रत् जाग्रतं  

सौमित्रिमन्वजाग्रत्, किमर्थम् ? राममुद्दिश्य रामं संरक्षितुमित्यर्थः ।
धनुर्द्धर इत्यनेन लक्ष्मणेप्यतिशङ्का गुहस्य द्योत्यते  ॥  २।५०।५०५१  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे पञ्चाशः
सर्गः  ॥  ५०  ॥   

इति श्रीगोविन्दराजविरचिते श्रीरामायणभूणे पीताम्बराख्याने
अयोध्याकाण्डव्याख्याने पञ्चाशः सर्गः  ॥  ५०  ॥   


