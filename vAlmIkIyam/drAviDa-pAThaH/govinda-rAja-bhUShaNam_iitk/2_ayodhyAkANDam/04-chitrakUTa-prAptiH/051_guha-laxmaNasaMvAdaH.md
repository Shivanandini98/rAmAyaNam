+++
title = "०५१ गुह-लक्ष्मणसंवादः"
title_english = "051 Guha requests Lakshmana to take rest"

+++


तं जाग्रतमदम्भेन भ्रातुरर्थाय लक्ष्मणम् ।  

गुहः सन्तापसन्तप्तो राघवं वाक्यमब्रवीत्  ॥  २।५१।१  ॥   

तं जाग्रतमित्यादि । अदम्भेन अकृत्रिमेण । अर्थाय रक्षणाय । सन्तापसन्तप्तः
रामदुर्दशादर्शनसन्तापेन सन्तप्तः । राघवं लक्ष्मणम्  ॥  २।५१।१  ॥   

  

इयं तात सुखा शय्या त्वदर्थमुपकल्पिता ।  

प्रत्याश्वसिहि साध्वस्यां राजपुत्र यथासुखम्  ॥  २।५१।२  ॥   

इयमिति । प्रत्याश्वसिहि विश्रान्तो भवेति यावत्  ॥  २।५१।२  ॥   

  

उचितो ऽयं जनः सर्वः क्लेशानां त्वं सुखोचितः ।  

गुप्त्यर्थं जागरिष्यामः काकुत्स्थस्य वयं निशाम्  ॥  २।५१।३  ॥   

न हि रामात्प्रियतरो ममास्ति भुवि कश्चन ।  

ब्रवीम्येतदहं सत्यं सत्येनैव च ते शपे  ॥  २।५१।४  ॥   

अयं जनः वनचारित्वेन क्लेशसहोजनः  ॥  २।५१।३४  ॥   

  

अस्य प्रसादादाशंसे लोके ऽस्मिन् सुमहद्यशः ।  

धर्मावाप्तिं च विपुलामर्थावाप्तिं च केवलाम्  ॥  २।५१।५  ॥   

अस्येति । आशंसे प्रार्थये । केवलामर्थावाप्तिम् अर्थावाप्तिमेवेत्यर्थः ।
केचित्तु केवलमिति पठित्वा केवलं प्रसादादिति योजयन्ति  ॥  २।५१।५  ॥   

  

सो ऽहं प्रियतमं रामं शयानं सह सीतया ।  

रक्षिष्यामि धनुष्पाणिः सर्वतो ज्ञातिभिः सह  ॥  २।५१।६  ॥   

स इति । सर्वतः सर्वदिक्षु  ॥  २।५१।६  ॥   

  

न हि मे ऽविदितं किञ्चिद्वनेस्मिंश्चरतः सदा ।  

चतुरङ्गं ह्यपि बलं सुमहत् प्रसहेमहि  ॥  २।५१।७  ॥   

लक्ष्मणस्तं तदोवाच रक्ष्यमाणास्त्वयानघ ।  

नात्र भीता वयं सर्वे धर्ममेवानुपश्यता  ॥  २।५१।८  ॥   

न हीति । अविदितमिति पदच्छेदः । किंचित् विरोध्यागमनस्थानम् । बलं परकीयम्
। प्रसहेमहीत्येतदात्मनि बहुवचनं जात्यपेक्षया  ॥  २।५१।७८  ॥   

  

कथं दाशरथौ भूमौ शयाने सहसीतया ।  

शक्य निद्रा मया लब्धुं जीवितं वा सुखानि वा  ॥  २।५१।९  ॥   

भीत्यभावे किमर्थं जागरणमित्याह--कथमिति । निद्रा न लभ्यत इति भावः ।
जीवितम् आश्वासनम् । निद्रैव न लभ्यते जीवितसुखानां का कथेति भावः  ॥ 
२।५१।९  ॥   

  

यो न देवासुरैः सर्वैः शक्यः प्रसहितुं युधि ।  

तं पश्य सुखसंविष्टं तृणेषु सह सीतया  ॥  २।५१।१०  ॥   

य इति । प्रसहितुमिति "तीषसह--" इत्यादिना पाक्षिक इट् । संविष्टं शयानम्
 ॥  २।५१।१०  ॥   

  

यो मन्त्रतपसा लब्धो विविधैश्च परिश्रमैः ।  

एको दशरथस्येष्टः पुत्रः सदृशलक्षणः  ॥  २।५१।११  ॥   

य इति । मन्त्रतपसा मन्त्रयुक्ततपसा, मन्त्रतपोभ्यामित्यर्थः । परिश्रमैः
यज्ञादिभिः । एकः मुख्यः । "एके मुख्यान्यकेवलाः" इत्यमरः । सदृशलक्षणः
स्वसदृशलक्षणः  ॥  २।५१।११  ॥   

  

अस्मिन् प्रव्राजिते राजा न चिरं वर्तयिष्यति ।  

विधवा मेदिनी नूनं क्षिप्रमेव भविष्यति  ॥  २।५१।१२  ॥   

अस्मिन्निति । वर्तयिष्यति जीविष्यति । विधवा पतिरहिता  ॥  २।५१।१२  ॥   

  

विनद्य सुमहानादं श्रमेणोपरताः स्त्रियः ।  

निर्घोषोपरतं चातो मन्ये राजनिवेशनम्  ॥  २।५१।१३  ॥   

विनद्येति । उपरताः भविष्यन्तीति शेषः । अत एव निर्घोषोपरतम् उपरतनिर्घोषं
भविष्यतीति मन्ये  ॥  २।५१।१३  ॥   

  

कौसल्या चैव राजा च तथैव जननी मम ।  

नाशंसे यदि जीवन्ति सर्वे ते शर्वरीमिमाम्  ॥  २।५१।१४  ॥   

कौसल्येति । सर्वे जीवन्ति जीविष्यन्तीति नाशंसे, यदि जीवन्ति इमां
शर्वरीमेव  ॥  २।५१।१४  ॥   

  

जीवेदपि हि मे माता शत्रुघ्नस्यान्ववेक्षया ।  

तद्दुःखं यत्तु कौसल्या वीरसूर्विनशिष्यति  ॥  २।५१।१५  ॥   

शत्रुघ्नस्यान्ववेक्षया शत्रुघ्नस्नेहेनेत्यर्थः । पुनःपुनर्दर्शनेन वा ।
वीरं पुत्रं सूत इति तथा कौसल्या विनशिष्यतीति यद्दुःखं तद्दुस्सहमित्यर्थः
 ॥  २।५१।१५  ॥   

  

अनुरक्तजनाकीर्णा सुखा लोकप्रियावहा ।  

राजव्यसनसंसृष्टा सा पुरी विनशिष्यति  ॥  २।५१।१६  ॥   

कथं पुत्रं महात्मानं ज्येष्ठं प्रियमपश्यतः ।  

शरीरं धारयिष्यन्ति प्राणा राज्ञो महात्मनः  ॥  २।५१।१७  ॥   

विनष्टे नृपतौ पश्चात्कौसल्या विनशिष्यति ।  

अनन्तरं च मातापि मम नाशमुपैष्यति  ॥  २।५१।१८  ॥   

राजव्यसनसंसृष्टा राजमरणनिमित्तव्यसनसंयुक्तेत्यर्थः  ॥  २।५१।१६१८  ॥   

  

अतिक्रान्तमतिक्रान्तमनवाप्य मनोरथम् ।  

राज्ये राममनिक्षिप्य पिता मे विनशिष्यति  ॥  २।५१।१९  ॥   

अतिक्रान्तमिति । मे पिता राज्ये राममनिक्षिप्य अत एव मनोरथमनवाप्य
विनशिष्यतीति यत् तस्मात् अतिक्रान्तमतिक्रान्तं सर्वं प्रयोजनमतीत्य
गतमित्यर्थः । अथवा अतिक्रान्तमतिक्रान्तं मनोरथमनवाप्य पुनःपुनर्वर्धमानं
मनोरथमनवाप्य रामो जातः वर्धिष्यते उद्वाहं करिष्यति राज्यं
प्राप्स्यतीत्येवमभिवृद्धं मनोरथमित्यर्थः । मनोरथातिक्रान्तिमेवाह राज्ये
राममनिक्षिप्येति  ॥  २।५१।१९  ॥   

  

सिद्धार्थाः पितरं वृत्तं तस्मिन् कालेप्युपस्थिते ।  

प्रेतकार्येषु सर्वेषु संस्करिष्यन्ति भूमिपम्  ॥  २।५१।२०  ॥   

सिद्धार्था इति । तस्मिन् काले मरणकाले उपस्थिते ।
प्रेतकार्येष्वप्युपस्थितेषु । वृत्तम् अतीतम्, मृतमिति यावत् । "वृत्तं
पद्ये चरित्रे त्रिष्वतीते दृढनिस्तुले" इत्यमरः । भूमिपं पितरम् ।
सिद्धार्थाः कृतार्थाः संस्करिष्यन्ति । वयं त्वकृतार्था इति भावः  ॥ 
२।५१।२०  ॥   

  

राम्यचत्वरसंस्थानां सुविभक्तमहापथाम् ।  

हर्म्यप्रासादसम्पन्नां गणिकावरशोभिताम्  ॥  २।५१।२१  ॥   

रथाश्वगजसम्बाधां तूर्यनादविनादिताम् ।  

सर्वकल्याणसम्पूर्णां हृष्टपुष्टजनाकुलाम्  ॥  २।५१।२२  ॥   

आरामोद्यानसम्पन्नां समाजोत्सवशालिनीम् ।  

सुखिता विचरिष्यन्ति राजधानीं पितुर्मम  ॥  २।५१।२३  ॥   

रम्यचत्वरसंस्थानामिति । रम्यचत्वरसंस्थानां रमणीयाङ्गणसंस्थानाम् ।
सुविभक्तमहापथां गृहपङ्क्तिभिः सम्यक्विभक्तराजमार्गाम् ।
हर्म्यप्रासादसम्पन्नां हर्म्यैर्धनिनां वासैः, प्रासादैर्देवभूभुजां
वासैश्च सम्पुर्णाम् । "हर्म्यादिर्धनिनां वासः प्रासादो देवभूभुजाम्"
इत्यमरः । रथाश्वगजसम्बाधाम्, सम्बाधां निबिडाम् । नादितां सञ्जातनादाम् ।
सर्वकल्याणसम्पूर्णां सर्वैः पुत्रजन्मोत्सवप्रभृतिभिः सम्पन्नाम् ।
आरामोद्यानसम्पन्नाम् आरामाः उद्यानानि च उपवनानि राज्ञः क्रीडार्हवनानि च
। समाजोत्सवशालिनीं समाजैः सङ्घैः क्रियमाण उत्सवः समाजोत्सवः, देवोत्सव
इत्यर्थः  ॥  २।५१।२१२३  ॥   

  

अपि जीवेद्दशरथो वनवासात् पुनर्वयम् ।  

प्रत्यागम्य महात्मानमपि पश्येम सुव्रतम्  ॥  २।५१।२४  ॥   

अपीति । अपिः सम्भावनायाम्  ॥  २।५१।२४  ॥   

  

अपि सत्यप्रतिज्ञेन सार्द्धं कुशलिना वयम् ।  

निवृत्तवनवासे ऽस्मिन्नयोध्यां प्रविशेमहि  ॥  २।५१।२५  ॥   

अपि सत्यप्रतिज्ञेनेति । सत्यप्रतिज्ञेन, पित्रेति शेषः । अस्मिन् रामे ।
प्रविशेमहीत्याशंसायां लिङ्  ॥  २।५१।२५  ॥   

  

परिदेवयमानस्य दुःखार्त्तस्य महात्मनः ।  

तिष्ठतो राजपुत्रस्य शर्वरी सात्यवर्तत  ॥  २।५१।२६  ॥   

परिदेवयमानस्येति । परिदेवयमानस्येत्यादौ सम्बन्धसामान्ये षष्ठी । एवमिति
शेषः  ॥  २।५१।२६  ॥   

  

तथा हि सत्यं ब्रुवति प्रजाहिते नरेन्द्रपुत्रे गुरुसौहृदाद् गुहः ।  

मुमोच बाष्पं व्यसनाभिपीडितो ज्वरातुरो नाग इव व्यथातुरः  ॥  २।५१।२७  ॥   

तथेति । सत्यं वास्तवम् नरेन्द्रपुत्रे लक्ष्मणे । गुरुसौहृदात् गुरुषु
पित्रादिषु सौहृदात् स्नेहात् । ज्वरातुरो नागो गज इव व्यथातुरो गुह
इत्यन्वयः  ॥  २।५१।२७  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे एकपञ्चाशः
सर्गः  ॥  ५१  ॥   

इति श्रीगोविन्द० श्रीरा० भूष० पीता० अयोध्याकाण्डव्याख्याने एकपञ्चाशः
सर्गः  ॥  ५१  ॥   


