+++
title = "०५६ चित्रकूटदर्शनम्"
title_english = "056 The Chitrakuta Mountain"

+++


अथ रात्र्यां व्यतीतायामवसुप्तमनन्तरम् ।  

प्रबोधयामास शनैर्लक्ष्मणं रघुनन्दनः  ॥  २।५६।१  ॥   

अथेति । अनन्तरं स्वप्रबोधानन्तरम् । अवसुप्तम् ईषत्सुप्तमित्यर्थः  ॥ 
२।५६।१  ॥   

  

सौमित्रे शृणु वन्यानां वल्गु व्याहरतां स्वनम् ।  

सम्प्रतिष्ठामहे कालः प्रस्थानस्य परन्तप  ॥  २।५६।२  ॥   

सौमित्र इति । वन्यानां शुकपिकशारिकादीनाम् । वल्गु सुन्दरम् । कालः
प्राप्त इति शेषः  ॥  २।५६।२  ॥   

  

स सुप्तः समये भ्रात्रा लक्ष्मणः प्रतिबोधितः ।  

जहौ निद्रां च तन्द्रीं च प्रसक्तं च पथि श्रमम्  ॥  २।५६।३  ॥   

स इति । समये प्रबोधनसमये । तन्द्रीं जाड्यम् । जहौ तदाप्रभृतीति शेषः ।
पथि श्रमं तत्कृतोपचारमित्यर्थः  ॥  २।५६।३  ॥   

  

तत उत्थाय ते सर्वे स्पृष्ट्वा नद्याः शिवं जलम् ।  

पन्थानमृषिणा ऽ ऽदिष्टं चित्रकूटस्य तं ययुः  ॥  २।५६।४  ॥   

ततः सम्प्रस्थितः काले रामः सौमित्रिणा सह ।  

सीतां कमलपत्राक्षीमिदं वचनमब्रवीत्  ॥  २।५६।५  ॥   

तत उत्थायेति । नद्याः कालिन्द्याः । स्पृष्ट्वेत्युपलक्षणं
प्रातःकालिकस्नानादिकृत्यानाम्, तं पन्थानं पलाशवनरूपम्  ॥  २।५६।४५  ॥   

  

आदीप्तानिव वैदेहि सर्वतः पुष्पितान्नगान् ।  

स्वैः पुष्पैः किंशुकान् पश्य मालिनः शिशिरात्यये  ॥  २।५६।६  ॥   

आदीप्तानिति । आदीप्तानिव आ समन्ताज्ज्वलत इव । नगान् वृक्षान् । स्वैः
पुष्पैः मालिनः मालावत इव स्थितान् । शिशिरात्यये वसन्तसमये  ॥  २।५६।६  ॥   

  

पश्य भल्लातकान् फुल्लान्नरैरनुपसेवितान् ।  

फलत्रैरवनतान्नूनं शक्ष्यामि जीवितुम्  ॥  २।५६।७  ॥   

पश्येति । भल्लातकान् वीरवृक्षान् । फुल्लान् फुल्लपुष्पान् । अनुपसेवितान्
दुर्गमत्वादिति भावः । जीवितुं शक्ष्यामि एवमादिजीवनसाधनस्य
विद्यमानत्वादिति भावः  ॥  २।५६।७  ॥   

  

पश्य द्रोणप्रमाणानि लम्बमानानि लक्ष्मण ।  

मधूनि मधुकारीभिः सम्भृतानि नगेनगे  ॥  २।५६।८  ॥   

द्रोणप्रमाणानि द्रोणम् आढकद्वयम्, तत्प्रमाणानि तत्प्रमाणमधुपूरितानि ।
मधूनि कुर्वन्तीति मधुकार्य्यः । कर्म्मण्यण् ङीप् । ताभिः
मधुमक्षिकाभिरिति यावत् । सम्भृतानि निर्मितानि । नगेनगे वृक्षेवृक्षे ।
लम्बमानानि मधूनि मधुपटलानि पश्य  ॥  २।५६।८  ॥   

एष क्रोशति नत्यूहस्तं शिखी प्रतिकूजति ।  

रमणीये वनोद्देशे पुष्पसंस्तरसङ्कटे  ॥  २।५६।९  ॥   

एष इति । नत्यूहः दात्यूहः । नवोद्देशे वनप्रदेशे । पुष्पसंस्तरसङ्कटे
पुष्पमयास्तरणेन निबिडे  ॥  २।५६।९  ॥   

  

मातङ्गयूथानुसृतं पक्षिसङ्घानुनादितम् ।  

चित्रकूटमिमं पश्य प्रवृद्धशिखरं गिरिम्  ॥  २।५६।१०  ॥   

समभूमितले रम्ये द्रुमैर्बहुभिरावृते ।  

पुण्ये रंस्यामहे तात चित्रकूटस्य कानने  ॥  २।५६।११  ॥   

ततस्तौ पादचारेण गच्छन्तौ सह सीतया ।  

रम्यमासेदतुः शैलं चित्रकूटं मनोरमम्  ॥  २।५६।१२  ॥   

मातङ्गयूथानुसृतमिति । मातङ्गयूथानुसृतं गजकुलैर्व्याप्तम् ।
प्रवृद्धशिखरम् उन्नतशिखरम्  ॥  २।५६।१०१२  ॥   

  

तं तु पर्वतमासाद्य नानापक्षिगणायुतम् ।  

बहुमूलफलं रम्यं सम्पन्नं सरसोदकम्  ॥  २।५६।१३  ॥   

मनोज्ञो ऽयं गिरिः सौम्य नानाद्रुमलतायुतः ।  

बहुमूलफलो रम्यः स्वाजीवः प्रतिभाति मे  ॥  २।५६।१४  ॥   

मुनयश्च महात्मानो वसन्त्यस्मिन् शिलोच्चये ।  

अयं वासो भवेत्तावदत्र सौम्य रमेमहि  ॥  २।५६।१५  ॥   

इति सीता च रामश्च लक्ष्मणश्च कृताञ्जलिः ।  

अभिगम्याश्रमं सर्वे वाल्मीकिमभिवादयन्  ॥  २।५६।१६  ॥   

तान् महर्षिः प्रमुदितः पूजयामास धर्मवित् ।  

आस्यतामिति चोवाच स्वागतं तु निवेद्य च  ॥  २।५६।१७  ॥   

तं त्वित्यारभ्य अभिवादयन्नित्यन्तमेकं वाक्यम् । तं त्विति । सरसोदकं
स्वादूदकम् । स्वाजीवः शोभनः आजीवो जीविका यस्मिन् स तथोक्तः । शिलोच्चये
पर्वते । इति इतिनिश्चित्य । आश्रमं वाल्मीकीयम् । अभिवादयन् अभ्यवादयन् ।
तदानीं चित्रकूटे वाल्मीकेर्वासः,
भरतागमनानन्तरमृषिनिर्गमनकथनात्तत्तःप्रभृति तमसातीर इति ज्ञेयम् । अतो न
बालकाण्डकथाविरोधः  ॥  २।५६।१३१७  ॥   

  

ततो ऽब्रवीन्महाबाहुर्लक्ष्मणं लक्ष्मणाग्रजः ।  

संनिवेद्य यथान्यायमात्मानमृषये प्रभुः  ॥  २।५६।१८  ॥   

लक्ष्मणानय दारूणि दृढानि च वराणि च ।  

कुरुष्वावसथं सौम्य वासे मे ऽभिरतं मनः  ॥  २।५६।१९  ॥   

तस्य तद्वचनं श्रुत्वा सौमित्रिर्विविधान् द्रुमान् ।  

आजहार ततश्चक्रे पर्णशालामरिन्दमः  ॥  २।५६।२०  ॥   

तत इत्यादिश्लोकद्वयमकं वाक्यम् । यथान्यायं यथाक्रमम् । आत्मानमृषये
संनिवेद्य अमुकस्य पुत्रो ऽहम् अयं मद्भ्राता इयं मद्भार्या
एतादृशकार्यार्थमागता वयमित्येवमुक्त्वा । वराणि जम्बूप्रभृतीनि
गृहनिर्माणार्हाणि । तिन्त्रिणीमधूकादेस्त्याज्यत्वात् । आनय आवसथं
कुरुष्वेति लक्ष्मणमब्रवीदिति सम्बन्धः  ॥  २।५६।१८२०  ॥   

  

तां निष्ठितां बद्धकटां दृष्ट्वा रामः सुदर्शनाम् ।  

शुश्रूषमाणमेकाग्रमिदं वचनमब्रवीत्  ॥  २।५६।२१  ॥   

तामिति । निष्ठितां निश्चलां वातादिना चालयितुमशक्यां भित्तिसहितां
परिनिष्पन्नाम् । बद्धकटां कुड्यार्थे कल्पितास्तरणां बद्धबाह्यावरणां वा ।
"कटे वर्षावरणयोः" इति धातुः । सुदर्शनां शोभनदर्शनाम् ।  

शुश्रूषमाणं परिचर्यां कुर्वन्तम् । एकाग्रम् इतःपरं किंवा आज्ञापयिष्यतीति
सावधानम्  ॥  २।५६।२१  ॥   

  

ऐणेयं मांसमाहृत्य शालां यक्ष्यामहे वयम् ।  

कर्त्तव्यं वास्तुशमनं सौमित्रे चिरजीविभिः  ॥  २।५६।२२  ॥   

ऐणेयमिति । ऐणेयम् एणसम्बन्धि । एणाढ्ढञ् आर्षः । शालां
शालाधिष्ठात्रीस्तत्तद्दिग्वासिनीर्देवताः । तास्तु ऽशय्यादेशे कामलिङ्गेन
देहल्यामन्तरिक्षलिङ्गेनऽ इत्यादिनगरखण्डप्रतिपाद्याः । तादृशयागार्थं
पूर्वं वास्तुशमनं वास्तुशान्तिः गृहप्रवेशार्हं कर्म कर्तव्यम्, गृहदेशे
वर्तमानभूतपिशाचादीनां शमनं कर्तव्यमित्यर्थः । कर्तव्यं चिरजीविभिरित्यनेन
अकरणे आयुः क्षयो दर्शितः । तदुक्तं ब्रह्माण्डपुराणे "न च व्याधिभयं तस्य
न च बन्धुजनक्षयः । जीवेद् वर्षशतं स्वर्गकल्पमेवं वसेन्नरः  ॥ " इति  ॥ 
२।५६।२२  ॥   

  

मृगं हत्वानय क्षिप्रं लक्ष्मणेह शुभेक्षण ।  

कर्त्तव्यः शास्त्रदृष्टो हि विधिर्धर्ममनुस्मर  ॥  २।५६।२३  ॥   

भ्रातुर्वचनमाज्ञाय लक्ष्मणः परवीरहा ।  

चकार स यथोक्तं च तं रामः पुनरब्रवीत्  ॥  २।५६।२४  ॥   

कथं कर्त्तव्यमित्यपेक्षायामाह कर्त्तव्य इति । शास्त्रदृष्टः शास्त्रेषु
निर्णीतः विधिः प्रकारः कर्त्तव्यः । धर्मं तदनुकूलधर्मशास्त्रम् । अनुस्मर
अवधेहीत्यर्थः  ॥  २।५६।२३२४  ॥   

  

ऐणेयं श्रपयस्वैतच्छालां यक्ष्यामहे वयम् ।  

त्वर सौम्य मुहूर्तो ऽयं ध्रुवश्च दिवसो ऽप्ययम्  ॥  २।५६।२५  ॥   

ऐणेयमिति । श्रपयस्व पच । अयं मुहूर्तः ध्रुवः स्थिरः । अयं
शोभनतिथिनक्षत्रयुक्तो दिवसो वासरश्च ध्रुवः, स्थिर इत्यर्थः । (पाठभेदः ।
अयं सौम्यमुहूर्तः शुभमुहूर्तः । अयं दिवसश्च ध्रुव यजमानस्थैर्य्यकारी)  ॥ 
२।५६।२५  ॥   

  

स लक्ष्मणः कृष्णमृगं हत्वा मेध्यं प्रतापवान् ।  

अथ चिक्षेप सौमित्रिः समिद्धे जातवेदसि  ॥  २।५६।२६  ॥   

स इति । समिद्धे सम्यग्दिप्ते । जातवेदसि अग्नौ । चिक्षेप पपाचेत्यर्थः  ॥ 
२।५६।२६  ॥   

  

तं तु पक्वं समाज्ञाय निष्टप्तं छिन्नशोणितम् ।  

लक्ष्मणः पुरुषव्याघ्रमथ राघवमब्रवीत्  ॥  २।५६।२७  ॥   

तामिति । निष्ठप्तं सोष्णं छिन्नशोणितं क्षीणशोणितम्  ॥  २।५६।२७  ॥   

  

अयं कृष्णः समाप्ताङ्गः श्रृतः कृष्णमृगो यथा ।  

देवतां देवसङ्काश यजस्व कुशलो ह्यसि  ॥  २।५६।२८  ॥   

अयमिति । कृष्णः कृष्णमृगः । समाप्ताङ्गः परिपूर्णावयवः । श्रृतः पक्वः ।
कृष्णमृगो यथा पूर्णावयवत्वात् पाकतः श्यामत्वाच्च पूर्वावस्थ इव दृश्यत
इत्यर्थः । कुशलोसि यजने समर्थोसि  ॥  २।५६।२८  ॥   

  

रामः स्नात्वा तु नियतो गुणवाञ्जप्यकोविदः ।  

सङ्हेणाकरोत् सर्वान् मन्त्रान् सत्रावसानिकान्  ॥  २।५६।२९  ॥   

राम इति । गुणवान् प्रायत्यादिगुणवान् । जप्यकोविदः जप्यमन्त्रेषु समर्थः ।
सङ्ग्रहेण सङ्क्षेपेण । सत्रावसानिकान् सत्रं वास्तुयागः
यैर्मन्त्रैरवसीयते परिसमाप्यते ते सत्रावसानाः, सत्रावसाना एव
सत्रावसानिकाः । विनयादेराकृतिगणत्वात् स्वार्थे ठक् । छान्दसो वृद्ध्यभावः
। अकरोत् यावता वास्तुशान्तिकर्म समाप्यते तावन्मन्त्रान् जजापेत्यर्थः ।
मन्त्रजपपूर्वकं कर्म्माण्यकरोदित्यर्थः  ॥  २।५६।२९  ॥   

  

इष्ट्वा देवगणान् सर्वान् विवेशावसथं शुचिः ।  

बभूव च मनोह्लादो रामस्यामिततेजसः  ॥  २।५६।३०  ॥   

इष्ट्वा देवगणानिति । देवगणान् वास्तु देवताः । ह्लादः तुष्टिः  ॥  २।५६।३०
 ॥   

वैश्वदेवबलिं कृत्वा रौद्रं वैष्णवमेव च ।  

वास्तुसंशमनीयानि मङ्गलानि प्रवर्तयन्  ॥  २।५६।३१  ॥   

जपं च न्यायतः कृत्वा स्नात्वा नद्यां यथाविधि ।  

पापसंशमनं रामश्चकार बलिमुत्तमम्  ॥  २।५६।३२  ॥   

वैश्वदेवबलिमिति । वैश्वदेवबलिं वैश्वदेवबलिहरणे । रौद्रं रुद्रदेवताकम् ।
वैष्णवं विष्णुदेवताकं च यागम् । वास्तुसंशमनीयानि गृहारिष्टशामकानि ।
मङ्गलानि मङ्गलकराणि पुण्याहवाचनशान्तिजपादीनि । स्नात्वेति पुनःस्नानकरणं
"ततः सर्वौषधीस्नानं यजमानस्य कारयेत्" इति स्मरणादित्याहुः । वस्तुतस्तु
रौद्रयागकरणात् पुनःस्नानम् । रौद्रकर्मकरणे अपउपस्पृश्येति विधानादिति
ज्ञेयम् । पापसंशमनं पापशब्देन पापप्रधानानि दिवाचरनक्तंचराणि
क्रूरभूतान्युच्यन्ते । तेषां संशमनम् । यद्वा पापसंशमनं "पञ्च सूना
गृहस्थस्य" इत्याद्युक्तरीत्या सूनारूपपापशमनम् । वैश्वदेवबलिमित्यत्र
भूतबलिमात्रोक्तिः । अत्र तद्व्यतिरिक्तः पित्रादिविषयः । यद्वा पूर्वं
वैश्वदेवरूपबलिमित्यर्थः । अत्र सर्वभूतबलिः । यद्वा पूर्वोक्तस्य
सर्वस्योपसंहारः  ॥  २।५६।३१३२  ॥   

  

वेदिस्थलविधानानि चैत्यान्यायतनानि च ।  

आश्रमस्यानुरूपाणि स्थापयामास राघवः  ॥  २।५६।३३  ॥   

वन्यैर्माल्यैः फलैर्मूलैः पक्वैर्मांसैर्यथाविधि ।  

अद्भिर्जपैश्च वेदोक्तैर्दर्भैश्च ससमित्कुशैः  ॥  २।५६।३४  ॥   

तौ तर्पयित्वा भूतानि राघवौ सह सीतया ।  

तदा विविशतुः शालां सुशुभां शुभलक्षणौ  ॥  २।५६।३५  ॥   

वेदीति । वेदिस्थलविधानानि बलिहरणादिवेदिस्थलसंस्थानानि । "वेदिः परिष्कृता
भूमिः" इत्यमरः । चैत्यानि गन्धर्वाद्यावासस्थानानि । आयतनानि
विष्ण्वा़द्यावासस्थलानि । (पाठभेदः । चैत्यानि देवतास्थानानि । आयतनानि
अग्न्यगाराणि । अनुरूपाणि आश्रमस्यानुरूपाणि सूक्ष्माणीत्यर्थः ।
स्थापयामास मन्त्रतस्तत्तद्देवतानां तत्रतत्रावस्थानं कल्पितवानित्यर्थः)
 ॥  २।५६।३३३५  ॥   

  

तां वृक्षपर्णच्छदनां मनोज्ञां यथाप्रदेशं सुकृतां निवाताम् ।  

वासाय सर्वे विविशुः समेताः सभां यथा देवगणाः सुधर्माम्  ॥  २।५६।३६  ॥   

तामिति । वृक्षपर्णच्छदनां वृक्षपर्णरूपाच्छादनपटलयुक्ताम् । यथाप्रदेशं
शास्त्रोक्तप्रदेशमनतिक्रम्य । "आग्नेय्यां पाकशाला" इत्यादिशास्त्रम् ।
सुधर्मां देवसभाम् "स्यात्सुधर्मा देवसभा" इत्यमरः  ॥  २।५६।३६  ॥   

  

अनेकनानामृगपक्षिसङ्कुले विचित्रपुष्पस्तबकैर्द्रुमैर्युते ।  

वनोत्तमे व्यालमृगानुनादिते तदा विजर्ह्रुः सुसुखं जितेन्द्रियाः  ॥ 
२।५६।३७  ॥   

अनेकेति । पुष्पस्तबकपदं कर्णावतंसादिपदवन्निर्वाह्यम् । व्यालाः सर्प्पाः
राजा वा । जितेन्द्रिया इत्यनेन विहारो
ग्राम्यभिन्नजलक्रीडापुष्पापचयादिरिति सूच्यते  ॥  २।५६।३७  ॥   

  

सुरम्यमासाद्य तु चित्रकूटं नदीं च तां माल्यवतीं सुतीर्थाम् ।  

ननन्द हृष्टो मृगपक्षिजुष्टां जहौ च दुःखं पुरविप्रवासात्  ॥  २।५६।३८  ॥   

सुरम्यमिति । तां प्रसिद्धाम् । सुतीर्थां शोभनजलावतरणप्रदेशाम् । हृष्टः
पुलकितः । पुरविप्रवासात्  

जनितमिति शेषः  ॥  २।५६।३८  ॥   

  

इत्यार्षे० श्रीमदयोध्याकाण्डे षट्पञ्चाशः सर्गः  ॥  ५६  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने षट्पञ्चाशः सर्गः  ॥  ५६  ॥   


