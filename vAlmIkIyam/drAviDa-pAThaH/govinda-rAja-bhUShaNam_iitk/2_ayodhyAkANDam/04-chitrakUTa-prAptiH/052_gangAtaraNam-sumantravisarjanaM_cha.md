+++
title = "०५२ गङ्गातरणम्-सुमन्त्रविसर्जनं च"
title_english = "052 Guha gets a boat ready"

+++


प्रभातायां तु शर्वर्यां पृथुवक्षा महायशाः ।  

उवाच रामः सौमित्रिं लक्ष्मणं शुभलक्षणम्  ॥  २।५२।१  ॥   

प्रभातायामिति । पृथुवक्षा इत्युत्साहातिरेकोक्तिः । महायशा इति
धर्मव्यतिक्रमाभावः सूचितः । सौमित्रिमिति "रामं दशरथं विद्धि"
इत्यादिनोक्तार्थानुष्ठायित्वं सूचितम् । शुभलक्षणमित्यनेन स्वभक्तिरुक्ता
 ॥  २।५२।१  ॥   

  

भास्करोदयकालो ऽयं गता भगवती निशा ।  

असौ सुकृष्णो विहगः कोकिलस्तात कूजति  ॥  २।५२।२  ॥   

भास्करोदयकाल इति । भास्करशब्दो ऽयं तत्सम्बन्ध्यरुणवाची । गता गतप्राया ।
भगवती कामवर्धिनी । "भगः श्रीकाममाहात्म्यवीर्ययत्नार्ककीर्तिषु" इत्यमरः ।
सुकृष्णो विहगः भरद्वाजः । कोकिलः कोकिलश्चेत्यर्थः  ॥  २।५२।२  ॥   

  

बर्हिणानां च निर्घोषः श्रूयते नदतां वने ।  

तराम जाह्नवीं सौम्य शीघ्रगां सागरङ्गमाम्  ॥  २।५२।३  ॥   

वने नदतामिति नगरस्थक्रीडामयूरव्यावृत्तगम्भीरध्वनिरुक्ता । शीघ्रगामिति
नावं विना दुस्तरत्वोक्तिः । सागरङ्गमामिति महत्त्वोक्तिः  ॥  २।५२।३  ॥   

  

विज्ञाय रामस्य वचः सौमित्रिर्मित्रनन्दनः ।  

गुहमामन्त्र्य सूतं च सो ऽतिष्ठद्भ्रातुरग्रतः  ॥  २।५२।४  ॥   

वचो विज्ञाय नदीतरणसाधनं शीघ्रमानेतव्यमित्येवं रूपं वचनतात्पर्यं ज्ञात्वा
गुहं सूतं चामन्त्र्य युवाभ्यामपि रामवचनतात्पर्यं ज्ञातं किमिति सम्बोध्य
भ्रातुरग्रतो ऽतिष्ठत्  ॥  २।५२।४  ॥   

  

स तु रामस्य वचनं निशम्य प्रतिगृह्य च ।  

स्थपतिस्तूर्णमाहूय सचिवानिदमब्रवीत्  ॥  २।५२।५  ॥   

स त्विति । प्रतिगृह्य शिरोनतिपूर्वकं तथैव करिष्यामीत्यङ्गीकृत्य  ॥ 
२।५२।५  ॥   

  

अस्य वाहनसंयुक्तां कर्णग्राहवतीं शुभाम् ।  

सुप्रतारां दृढां तीर्थे शीघ्रं नावमुपाहर  ॥  २।५२।६  ॥   

तं निशम्य गुहादेशं गुहामात्यगणो महान् ।  

उपोह्य रुचिरां नावं गुहाय प्रत्यवेदयत्  ॥  २।५२।७  ॥   

ततः स प्राञ्जलिर्भूत्वा गुहो राघवमब्रवीत् ।  

उपस्थितेयं नौर्देव भूयः किं करवाणि ते  ॥  २।५२।८  ॥   

अस्येति । अस्य रामस्य । वाहनसंयुक्तां वाह्यते नीयते ऽनेनेति
वाहनमरित्रादि तेन संयुक्ताम् । कर्णग्राहवतीं कर्णमरित्रं गृह्णातीति
कर्णग्राहः कर्णधारः तद्वतीम् । "कर्णं श्रोत्रमरित्रं च" इति निघण्टुः ।
सुप्रतारां सुष्ठु तारयितुं समर्थाम् । दृढां सुश्लिष्टसन्धिबन्धाम् ।
तीर्थे अवतारमार्गे । उपाहरेत्येकवचनं सचिवगणाभिप्रायेण  ॥  २।५२।६८  ॥   

  

तवामरसुतप्रख्य तर्तुं सागरगां नदीम् ।  

नौरियं पुरुषव्याघ्र तां त्वमारोह सुव्रत  ॥  २।५२।९  ॥   

तवेति । नौरियमिति उपस्थितेति शेषः  ॥  २।५२।९  ॥   

  

अथोवाच महातेजा रामो गुहमिदं वचः ।  

कृतकामो ऽस्मि भवता शीघ्रमारोप्यतामिति  ॥  २।५२।१०  ॥   

अथेति । आरोप्यतामिति खनित्रपिटकवैदेहीवस्त्राभरणादिकमिति शेषः  ॥  २।५२।१०
 ॥   

  

ततः कलापान् सन्नह्य खड्गौ बद्ध्वा च धन्विनौ ।  

जग्मतुर्येन तौ गङ्गां सीतया सह राघवौ  ॥  २।५२।११  ॥   

तत इति । तौ राघवौ । सन्नह्य कवचौ धृत्वा, कलापान् तूणीरान् खड्गौ च
बद्ध्वा धन्विनौ जनाः येन मार्गेण गङ्गां प्राप्नुवन्ति तेन मार्गेण
जग्मतुः  ॥  २।५२।११  ॥   

  

राममेवं तु धर्मज्ञमुपगम्य विनीतवत् ।  

किमहं करवाणीति सूतः प्राञ्जलिरब्रवीत्  ॥  २।५२।१२  ॥   

राममिति । धर्मज्ञं भृत्यधर्मज्ञम् । विनीतवत् सविनयमिति क्रियाविशेषणम्  ॥ 
२।५२।१२  ॥   

  

ततो ऽब्रवीद्दाशरथिः सुमन्त्रं स्पृशन् करेणोत्तम दक्षिणेन ।  

सुमन्त्र शीघ्रं पुनरेव याहि राज्ञः सकाशे भव चाप्रमत्तः  ॥  २।५२।१३  ॥   

तत इति । उत्तमेति सम्बोधनम्  ॥  २।५२।१३  ॥   

  

निवर्त्तस्वेत्युवाचैनमेतावद्धि कृतं मम ।  

रथं विहाय पद्भ्यां तु गमिष्यामो महावनम्  ॥  २।५२।१४ ॥   

याहीति सामान्येनोक्तं सोपपत्तिकमाह--निवर्तस्वेति । मम एतावत् कृतं हि
गङ्गातीरपर्यन्तं रथेन प्रापणं कृतं हि । हीति राजाज्ञाद्योतनम् । अतःपरं
यानं विहाय पद्भ्यामेव महावनं गमिष्यामः । अतस्त्वं निवर्तस्वेत्येवमुवाच
 ॥  २।५२।१४  ॥   

  

आत्मानं त्वभ्यनुज्ञातमवेक्ष्यार्तः स सारथिः ।  

सुमन्त्रः पुरुषव्याघ्रमैक्ष्वाकमिदमब्रवीत्  ॥  २।५२।१५  ॥   

आत्मानमिति । अवेक्ष्य बुद्ध्वा । आर्त्तः अनुगमने ऽभ्यनुज्ञा न कृतेति
दुःखितः  ॥  २।५२।१५  ॥   

  

नातिक्रान्तमिदं लोके पुरुषेणेह केनचित् ।  

तव सभ्रातृभार्यस्य वासः प्राकृतवद्वने  ॥  २।५२।१६  ॥   

नातिक्रान्तमिति । तव सभ्रातृभार्यस्य वने प्राकृतवत् क्षुद्रस्येवयो ऽयं
वासः तदिदं लोके केनचिदपि पुरुषेण नातिक्रान्तं नाङ्गीकृतम्, सर्वासम्मतो
ऽयं तव वने वास इत्यर्थः । किंपुनर्ममेति भावः  ॥  २।५२।१६  ॥   

  

न मन्ये ब्रह्मचर्ये ऽस्ति स्वधीते वा फलोदयः ।  

मार्द्दवार्जवयोर्वापि त्वां चेद्व्यसनमागतम्  ॥  २।५२।१७  ॥   

न मन्य इति । त्वां ब्रह्मचर्यस्वाध्यायमार्दवार्जवयुक्तं त्वां व्यसनमागतं
चेत् ब्रह्मचर्य्ये अधःशयनादिलक्षणे अध्ययनकालकृते । स्वधीते
स्वाध्यायाध्ययने । मार्दवे दयालुत्व इति यावत् । आर्जवे अकौटिल्ये च ।
फलोदयः । फलसिद्धिर्नास्तीति मन्ये, यदि ब्रह्मचर्यादिकं फलदं स्यात् तत्
त्वयि दृश्येत, न दृश्यते प्रत्युत वनवास एव दृष्टः । अतो न तत् फलदमिति
मन्ये इति भावः । खेदातिशयादेवमुक्तम्  ॥  २।५२।१७  ॥   

  

सह राघववैदेह्या भ्रात्रा चैव वने वसन् ।  

त्वं गतिं प्राप्स्यसे वीर त्रील्लोँकांस्तु जयन्निव  ॥  २।५२।१८  ॥   

सहेति । त्रीन् लोकान् जयन्निव विष्णुरिवेत्यर्थः । गम्यत इति गतिः ।
कीर्तिः तां प्राप्स्यसे, अतुलां कीर्तिं प्राप्स्यस इत्यर्थः । सुमन्त्रः
पुरवासिष्वात्मानमन्तर्भाव्य वदति  ॥  २।५२।१८  ॥   

  

वयं खलु हता राम ये त्वयाप्युपवञ्चिताः ।  

कैकेय्या वशमेष्यामः पापाया दुःखभागिनः  ॥  २।५२।१९  ॥   

इति ब्रुवन्नात्मसमं सुमन्त्रः सारथिस्तदा ।  

दृष्ट्वा दूरगतं रामं दुःखार्त्तो रुरुदे चिरम्  ॥  २।५२।२०  ॥   

वयमिति । वयं त्वामनुगता वयं त्वयाप्युपवञ्चिताः खलु रात्रौ निद्रासमये
अविदितगमनेन उपवञ्चिता एव ।  

अपिशब्दादभिषेकविघटनेन कैकेय्यापि वञ्चिता इति द्योत्यते । उपवञ्चिताः
समीपे वञ्चिताः । वनं प्रापय्यमाना इव त्यक्ता इति वार्थः । अत एव पापायाः
कैकेय्या वशं दुःखभागिनः सन्तः एष्यामः, अतो वयं हता इत्यन्वयः  ॥ 
२।५२।१९२०  ॥   

  

ततस्तु विगते बाष्पे सूतं स्पृष्टोदकं शुचिम् ।  

रामस्तु मधुरं वाक्यं पुनःपुनरुवाच तम्  ॥  २।५२।२१  ॥   

इक्ष्वाकूणां त्वया तुल्यं सुहृदं नोपलक्षये ।  

यथा दशरथो राजा मां न शोचेत्तथा कुरु  ॥  २।५२।२२  ॥   

शोकोपहतचेताश्च वृद्धश्च जगतीपतिः ।  

कामभारावसन्नश्च तस्मादेतद्ब्रवीमि ते  ॥  २।५२।२३  ॥   

तत इति । रोदनस्याशुचिताहेतुत्वात् स्पृष्टोदकम् आचान्तम्, अत एव शुचिम्  ॥ 
२।५२।२१२३  ॥   

  

यद्यदाज्ञापयेत्किञ्चित् स महात्मा महीपतिः ।  

कैकेय्याः प्रियकामार्थं कार्यं तदविकांक्षया  ॥  २।५२।२४  ॥   

गुरवः स्वामिनश्च न नियम्याः अपि तु सर्वप्रकारेणानुवर्त्तनीया
इत्याशयेनाह--यद्यदिति । विकाङ्क्षा अनादरः तदभावेन, आदरेणेत्यर्थः  ॥ 
२।५२।२४  ॥   

  

एतदर्थं हि राज्यानि प्रशासति नरेश्वराः ।  

यदेषां सर्वकृत्येषु मनो न प्रतिहन्यते  ॥  २।५२।२५  ॥   

एतदिति । एतच्छब्दार्थमाह यदेशामिति । प्रशासतीति अभ्यस्तत्वाददादेशः ।
सर्वकृत्येषु कामात् क्रोधाद्वा प्रवृत्तेष्वित्यर्थः  ॥  २।५२।२५  ॥   

  

यद्यथा स महाराजो नालीकमधिगच्छति ।  

न च ताम्यति दुःखेन सुमन्त्र कुरु तत्तथा  ॥  २।५२।२६  ॥   

यदिति । अलीकमप्रियम् । "अलीकं त्वप्रिये ऽनृते" इत्यमरः  ॥  २।५२।२६  ॥   

  

अदृष्टदुःखं राजानं वृद्धमार्यं जितेन्द्रियम् ।  

ब्रूयास्त्वमभिवाद्यैव मम हेतोरिदं वचः  ॥  २।५२।२७  ॥   

अदृष्टदुःखमिति । मम हेतोः मदर्थं । मम प्रतिनिधित्वेनेत्यर्थः  ॥  २।५२।२७
 ॥   

  

नैवाहमनुशोचामि लक्ष्मणो न च मैथिली ।  

अयोध्यायाश्च्युताश्चेति वने वत्स्यामहेति च  ॥  २।५२।२८  ॥   

स्वविश्लेषजनितदुःखेन राजा न निर्वहेदिति भिया तदाश्वासकानि
वाक्यान्याह--नैवाहमिति । लक्ष्मणो न च मैथिलीत्यत्र शोचतीति विपरिणामः
कर्त्तव्यः । वत्स्यामहेत्यत्र आर्षः सन्धिः  ॥  २।५२।२८  ॥   

  

चतुर्दशसु वर्षेषु निवृत्तेषु पुनःपुनः ।  

लक्ष्मणं मां च सीतां च द्रक्ष्यसि क्षिप्रमागतान्  ॥  २।५२।२९  ॥   

चतुर्दशस्विति । पुनःपुनर्द्रक्ष्यसि "नित्यवीप्सयोः" इति द्विवचनम् ।
आदरातिशयेन सदा द्रक्ष्यसीत्यर्थः  ॥  २।५२।२९  ॥   

  

एवमुक्त्वा तु राजानं मातरं च सुमन्त्र मे ।  

अन्याश्च देवीः सहिताः कैकेयीं च पुनःपुनः  ॥  २।५२।३०  ॥   

आरोग्यं ब्रूहि कौसल्यामथ पादाभिवन्दनम् ।  

सीताया मम चार्यस्य वचनाल्लक्ष्मणस्य च  ॥  २।५२।३१  ॥   

एवमित्यादि । राजानं मे मातरम् अन्याः देवीः सहिताः कौसल्यया सह वर्तमानाः
कैकेयीं च पुनःपुनरेवमुक्त्वा अथ कौसल्यामारोग्यं पादाभिवन्दनं च
ब्रूहीत्यन्वयः । आर्यस्य
शास्त्रोदितज्येष्ठानुवर्त्तनरूपपरमधर्मवेदित्वात् लक्ष्मणस्यार्यत्वोक्तिः
। कौसल्यां प्रत्येव पादाभिवन्दनकथनम् अन्यत्र निषेधात् ।
"आचार्यवदाचार्यदारे वृत्तिः पादसंवाहनवर्जम्" इति निषेधस्य
सपत्नीमातृष्वपि तुल्यत्वात्  ॥  २।५२।३०३१  ॥   

  

ब्रूयाश्च हि महाराजं भरतं क्षिप्रमानय ।  

आगतश्चापि भरतः स्थाप्यो नृपमते पदे  ॥  २।५२।३२  ॥   

भरतं च परिष्वज्य यौवराज्ये ऽभिषिच्य च ।  

अस्मत्सन्तापजं दुःखं न त्वामभिभविष्यति  ॥  २।५२।३३  ॥   

ब्रूया इति । नृपमते राज्ञामभिमते । पदे यौवराज्य इत्यर्थः । अभिषिच्य
स्थितमिति शेषः । नाभिभविष्यतीत्यत्रेतिकरणं द्रष्टव्यम् । अस्य ब्रूया
इत्यनेन सम्बन्धः  ॥  २।५२।३२३३  ॥   

  

भरतश्चापि वक्तव्यो यथा राजनि वर्त्तसे ।  

तथा मातृषु वर्तेथाः सर्वास्वेवाविशेषतः  ॥  २।५२।३४  ॥   

यथा च तव कैकेयी सुमित्रा च विशेषतः ।  

तथैव देवी कौसल्या मम माता विशेषतः  ॥  २।५२।३५  ॥   

तातस्य प्रियकामेन यौवराज्यमवेक्षता ।  

लोकयोरुभयोः शक्यं नित्यदा सुखमेधितुम्  ॥  २।५२।३६  ॥   

निवर्त्यमानो रामेण सुमन्त्रः शोककर्शितः ।  

तत्सर्वं वचनं श्रुत्वा स्नेहात् काकुत्स्थमब्रवीत्  ॥  २।५२।३७  ॥   

भरत इत्यादिश्लोकेनोक्तमर्थं विवृणोति--यथेति । सुमित्रोक्तिः
शत्रुघ्नपक्षपातात् । अवेक्षता अङ्गीकुर्वता त्वयेति शेषः । नित्यदा सर्वदा
। छान्दसो दाप्रत्ययः । इति भरतश्चापि वक्तव्य इति पूर्वेणान्वयः  ॥ 
२।५२।३४३७  ॥   

  

यदहं नोपचारेण ब्रूयां स्नेहादविक्लवः ।  

भक्तिमानिति तत्तावद्वाक्यं त्वं क्षन्तुमर्हसि  ॥  २।५२।३८  ॥   

यदिति । अहमविक्लवः धृष्टस्सन् यद्वाक्यं ब्रूयां तन्नोपचारेण किंतु
स्नेहात् । तद्वाक्यं त्वं तावत् साकल्येन क्षन्तुमर्हसीति सम्बन्धः ।
(पाठभेदः । तवस्नेहादविक्लवो निर्भयः यद्वचः उपचारेण न ब्रूयाम् ।
सेवाधर्मं विहाय  

ब्रूयाम् । तद्वाक्यं भक्तिमानिति हेतोः क्षन्तुमर्हसि)  ॥  २।५२।३८  ॥   

  

कथं हि त्वद्विहीनो ऽहं प्रतियास्यामि तां पुरीम् ।  

तव तावद्वियोगेन पुत्रशोकाकुलामिव  ॥  २।५२।३९  ॥   

कथमिति । तवतावद्वियोगेनेतिपाठः । तव तातेतिपाठे--तात स्वामिन्नित्यर्थः ।
वृद्धत्वाद्वत्सेति सम्बोधनंपव वा । पुत्रवियोगजः शोकः पुत्रशोकः
तेनाकुलामिव स्थितां पुरीमित्यन्वयः  ॥  २।५२।३९  ॥   

  

सराममपि तावन्मे रथं दृष्ट्वा तदा जनः ।  

विना रामं रथं दृष्ट्वा विदीर्य्येतापि सा पुरी  ॥  २।५२।४०  ॥   

स राममिति । पूर्वं सरामं रथं दृष्ट्वा इदानीं रामं विना स्थितं रथं
दृष्ट्वा जनः सा पुर्यपि विदीर्येत दुःखेन भिद्येत । पुरीशब्दो ऽत्र
जनव्यतिरिक्तपश्वादिपरः  ॥  २।५२।४०  ॥   

  

दैन्यं हि नगरी गच्छेद्दृष्ट्वा शून्यमिमं रथम् ।  

सूतावशेषं स्वं सैन्यं हतवीरमिवाहवे  ॥  २।५२।४१  ॥   

दैन्यमिति । आहवे हतवीरं हतं वीरं दृष्ट्वा स्वसैन्यमिव सूतावशेषं शून्यं
रामरहितं रथं दृष्ट्वा नगरी दैन्यं गच्छेत्  ॥  २।५२।४१  ॥   

  

दूरेपि निवसन्तं त्वां मानसेनाग्रतः स्थितम् ।  

चिन्तयन्त्यो ऽद्य नूनं त्वां निराहाराः कृताः प्रजाः  ॥  २।५२।४२  ॥   

दूर इति । प्रजाः अयोध्यावासिन्यः । दूरे निवसन्तमपि त्वां मानसेनाग्रतः
स्थितं त्वां चिन्तयन्त्यः भावनाप्रकर्षेण पुरतः स्थितमिव पश्यन्त्यः
निराहाराः कृताः, आहारे ऽप्यादरं न कुर्वन्तीत्यर्थः  ॥  २।५२।४२  ॥   

  

दृष्टं तद्धि त्वया राम यादृशं त्वत्प्रवासने ।  

प्रजानां सङ्कुलं वृत्तं त्वच्छोकक्लान्तचेतसाम्  ॥  २।५२।४३  ॥   

अत्रार्थे पूर्वानुभवं प्रमाणयति--दृष्टमिति । त्वत्प्रवासने प्रजानां
यादृशं सङ्कुलं वृत्तं संक्षोभो जातः तादृशं त्वया दृष्टं हि  ॥  २।५२।४३
 ॥   

  

आर्तनादो हि यः पौरैर्मुक्तस्त्वद्विप्रवासने ।  

सरथं मां निशाम्यैव कुर्युः शतगुणं ततः  ॥  २।५२।४४  ॥   

आर्तनाद इति । ततः प्रवासकालिकनादादित्यर्थः  ॥  २।५२।४४  ॥   

  

अहं किं चापि वक्ष्यामि देवीं तव सुतो मया ।  

नीतो ऽसौ मातुलकुलं सन्तापं मा कृथा इति  ॥  २।५२।४५  ॥   

असत्यमपि नैवाहं ब्रूयां वचनमीदृशम् ।  

कथमप्रियमेवाहं ब्रूयां सत्यमिदं वचः  ॥  २।५२।४६  ॥   

यदि प्रियं ब्रूयां तदसत्यं भवति यदि च सत्यं ब्रूयां तदप्रियं भवति अतः
कौसल्यां प्रति किमपि वक्तुं न शक्यमित्यभिप्रायेणाह--अहमित्यादिना ।
देवीमहं किं वा वक्ष्यामि च किमपि वक्तुं शक्नोमीत्यर्थः । तदेवोपपादयति
तवेत्यादिना । तवासौ सुतो मया मातुलकुलं नीतः तस्मात् सन्तापं मा कृथा
इतीदृशमसत्यंवचनमप्यहं नैव ब्रूयाम्, असत्यवचनप्रतिषेधादिति भावः । सत्यमेव
वदेत्यत्राह कथमिति । अप्रियमिदं वनप्रापणरूपं सत्यं वचनं कथं ब्रूयाम् ।
देव्या हानिप्रसङ्गादिति भावः  ॥  २।५२।४५४६  ॥   

  

मम तावन्नियोगस्थास्त्वद्बन्धुजनवाहिनः ।  

कथं रथं त्वया हीनं प्रवक्ष्यन्ति हयोत्तमाः  ॥  २।५२।४७  ॥   

तन्न शक्ष्याम्यहं गन्तुमयोध्यां त्वदृते ऽनघ ।  

वनवासानुयानाय मामनुज्ञातुमर्हसि  ॥  २।५२।४८  ॥   

ममेति । त्वद्बुन्धुजनाः त्वद्वंश्याः । यद्वा त्वं
त्वद्बन्धुभूतसीतालक्ष्मणरूपजनौ च त्वद्बन्धुजनाः तद्वाहिनः प्रवक्ष्यन्ति
वोढारो भविष्यन्ति । वहेर्लृटि रूपम्  ॥  २।५२।४७४८  ॥   

  

यदि मे याचमानस्य त्यागमेव करिष्यसि ।  

सरथो ऽग्निं प्रवेक्ष्यामि त्यक्तमात्र इह त्वया  ॥  २।५२।४९  ॥   

यदीति । त्यक्तमात्रः तत्क्षण एव त्यक्तः  ॥  २।५२।४९  ॥   

  

भविष्यन्ति वने यानि तपोविघ्नकराणि ते ।  

रथेन प्रतिबाधिष्ये तानि सत्त्वानि राघव  ॥  २।५२।५०  ॥   

भविष्यन्तीति । रथेन साधनेन प्रतिबाधिष्ये अहमेव रथीभूत्वा
निवर्त्तयिष्यामीत्यर्थः । तानि सत्त्वानीति पाठः । सर्वाणीति
पाठे--सत्त्वानीति शेषः  ॥  २।५२।५०  ॥   

  

त्वत्कृतेन मयावाप्तं रथचर्याकृतं सुखम् ।  

आशंसे त्वत्कृतेनाहं वनवासकृतं सुखम्  ॥  २।५२।५१  ॥   

त्वदिति । त्वत्कृते त्वन्निमित्तम् । रथचर्याकृतं सुखं मया नावाप्तम् ।
राज्याभिषिक्तत्वद्रथचर्याकृतसुखं मया भाग्यहीनेन न लब्धम्, तथापि
त्वत्कृतेन त्वत्साहाय्यकरणेन वनवासकृतमपि सुखम् आशंसे इच्छामि । राज्ये
रथचर्याकृतसुखाभावेपि वने सारथित्वेन परिचर्याकरणकृतं वापि सुखं मम
भवत्विति भावः । यद्वा त्वत्कृतेन त्वया कृतेनानुग्रहेणेत्यर्थः ।
रथचर्य्याकृतं रथप्रेरणकृतं सुखं मया अवाप्तम् । एवं त्वत्कृतेनानुग्रहेण
वनवासकृतं सुखमप्यहमाशंस इति  ॥  २।५२।५१  ॥   

  

प्रसीदेच्छामि ते ऽरण्ये भवितुं प्रत्यनन्तरः ।  

प्रीत्याभिहितमिच्छामि भव मे प्रत्यनन्तरः  ॥  २।५२।५२  ॥   

प्रसीदेति । प्रत्यनन्तरः समीपवर्ती । मे प्रत्यनन्तरो भवेति
प्रीत्याभिहितमिच्छामि । त्वत्कर्तृकमभिधानमिच्छामीत्यर्थः । क्रियतामिति
मां वदेतिवत्  ॥  २।५२।५२  ॥   

  

इमे चापि हया वीर यदि ते वनवासिनः ।  

परिचर्यां करिष्यन्ति प्राप्स्यन्ति परमां गतिम्  ॥  २।५२।५३  ॥   

इम इति । परमां गतिं स्वामिशुश्रूषणादिति भावः  ॥  २।५२।५३  ॥   

  

तव शुश्रूषणं मूर्ध्ना करिष्यामि वने वसन् ।  

अयोध्यां देवलोकं वा सर्वथा प्रजहाम्यहम्  ॥  २।५२।५४  ॥   

तवेति । मूर्ध्नेत्यस्य सोपचारमिति फलितार्थः । सर्वथा सर्वप्रकारेण  ॥ 
२।५२।५४  ॥   

  

न हि शक्या प्रवेष्टुं सा मयायोध्या त्वया विना ।  

राजधानी महेन्द्रस्य यथा दुष्कृतकर्मणा  ॥  २।५२।५५  ॥   

नहीति । महेन्द्रस्य राजधानी स्वर्गः  ॥  २।५२।५५  ॥   

  

वनवासे क्षयं प्राप्ते ममैष हि मनोरथः ।  

यदनेन रथेनैव त्वां वहेयं पुरीं पुनः  ॥  २।५२।५६  ॥   

वनवास इति । वनवासे क्षयं प्राप्ते वनवासे समाप्ते सतीत्यर्थः । वहेयमिति
यत् अयं मे मनोरथ इति सम्बन्धः  ॥  २।५२।५६  ॥   

  

चतुर्दश हि वर्षाणि सहितस्य त्वया वने ।  

क्षणभूतानि यास्यन्ति शतसङ्ख्या ऽन्यतो ऽन्यथा  ॥  २।५२।५७  ॥   

चतुर्द्दशेति । त्वया सहितस्येति ममेति शेषः । क्षणभूतानि क्षणतुल्यानि,
अतो ऽन्यथा त्वद्विरह इत्यर्थः । शतसङ्ख्यानि भवेयुरिति शेषः । शतगुणितानि
भविष्यन्तीति भावः  ॥  २।५२।५७  ॥   

  

भृत्यवत्सल तिष्ठन्तं भर्त्तृपुत्रगते पथि ।  

भक्तं भृत्यं स्थितं स्थित्यां त्वं न मां हातुमर्हसि  ॥  २।५२।५८  ॥   

एवं बहुविधं दीनं याचमानं पुनःपुनः ।  

रामो भृत्यानुकम्पी तु सुमन्त्रमिदमब्रवीत्  ॥  २।५२।५९  ॥   

जानामि परमां भक्तिं मयि ते भर्तृवत्सल ।  

शृणु चापि यदर्थं त्वां प्रेषयामि पुरीमितः  ॥  २।५२।६०  ॥   

भृत्येति । हे भृत्यवत्सल भक्तं भृत्यम् । अत एव स्थित्यां मर्यादायां
स्थितम् । अस्खलितमर्यादम् अत एव भर्तृपुत्रगते स्वामिपुत्रेण त्वया गते
पथि वनगमने तिष्ठन्तं निश्चितत्वदनुगमनं मां त्वं हातुं नार्हसि  ॥ 
२।५२।५८६०  ॥   

  

नगरीं त्वां गतं दृष्ट्वा जननी मे यवीयसी  

कैकेयी प्रत्ययं गच्छेदिति रामो वनं गतः  ॥  २।५२।६१  ॥   

परितुष्टा हि सा देवी वनवासं गते मयि ।  

राजानं नातिशङ्केत मिथ्यावादीति धार्मिकम्  ॥  २।५२।६२  ॥   

एष मे प्रथमः कल्पो यदम्बा मे यवीयसी ।  

भरतारक्षितं स्फीतं पुत्रराज्यमवाप्नुयात्  ॥  २।५२।६३  ॥   

नगरीमित्यादिश्लोकत्रयमेकान्वयम् । रामो वनं गत इति कैकेयी प्रत्ययं
विश्वासं गच्छेत् । धार्मिकं राजानं मिथ्यावादीति नातिशङ्केत । भरतारक्षितं
भरतेन आ समन्तात् रक्षितं पुत्रराज्यम् अवाप्नुयादिति च यत्, एषः मे प्रथमः
कल्पः कर्तव्येषु प्रयोजनेषु मुख्यः । "मुख्यः स्यात् प्रथमः कल्पः"
इत्यमरः  ॥  २।५२।६१६३  ॥   

  

मम प्रियार्थं राज्ञश्च सरथस्त्वं पुरीं व्रज ।  

सन्दिष्टश्चासि यानर्थांस्तांस्तान् ब्रूयास्तथातथा  ॥  २।५२।६४  ॥   

ममेति । यानर्थान् सन्दिष्टोसि तानर्थान् दशरथादीनुदिश्य तथातथा ब्रूया इति
सम्बन्धः  ॥  २।५२।६४  ॥   

  

इत्युक्त्वा वचनं सूतं सान्त्वयित्वा पुनःपुनः ।  

गुहं वचनमक्लीबो रामो हेतुमदब्रवीत्  ॥  २।५२।६५  ॥   

नेदानीं गुह योग्यो ऽयं वासो मे सजने वने ।  

अवश्यं ह्याश्रमे वासः कर्त्तव्यस्तद्गतो विधिः  ॥  २।५२।६६  ॥   

सो ऽहं गृहीत्वा नियमं तपस्विजनभूषणम् ।  

हितकामः पितुर्भूयः सीताया लक्ष्मणस्य च ।  

जटाः कृत्वा गमिष्यामि न्यग्रोधक्षीरमानय  ॥  २।५२।६७  ॥   

इतीति । हेतुमत् युक्तिमत् । नेदानीमित्यनेन इह वस्तव्यमिति गुहप्रार्थनं
द्योतितम् । मे सजने सजनप्रदेशे अयं वासो न योग्यः । तद्गतो विधिः
आश्रमवासगतः तद्विषय इत्यर्थः । विधिः पितृनियमनम् । सो ऽहं "सप्त सप्त च
वर्षाणि दण्डकारण्यमाश्रितः । अभिषेकमिमं त्यक्त्वा जटाजिनधरो वस  ॥ " इति
कैकेय्या नियुक्तोऽहम्। तपस्विजनभूषणं तपस्विजनातिशयावहम्। नियमम्
अधःशयनादिकम्। गृहीत्वा अङ्गीकृत्य। पितुःसीताया लक्ष्मणस्य च भूयो हितकामः
अति शयेन परलोकसाधनपुण्यकामः सन्। जटाः कृत्वा गमिष्यामि तदर्थं
न्यग्रोधक्षीरमानय। जटाकरणस्य सीतालक्ष्मणयोः प्रियत्वाभावेपि
हितत्वमस्त्येव तयोरपि तेन धर्मातिशयात्। रामजटाकरणे हि सहधर्मचारिण्याः
सीताया अपि धर्मः सिद्धः। लक्ष्मणस्य च तदनुरोधेन जटाकरणाद्धर्मः। यद्वा
हितकामः न तु प्रियकाम इत्यर्थः  ॥  २।५२।६५६७  ॥   

  

तत्क्षीरं राजपुत्राय गुहः क्षिप्रमुपाहरत् ।  

लक्ष्मणस्यात्मनश्चैव रामस्तेनाकरोज्जटाः  ॥  २।५२।६८  ॥   

तत्क्षीरमिति । लक्ष्मणस्य चेति । तेनापि भ्रातृवदवस्थानस्य
सङ्कल्पितत्वादिति भावः । अकरोदिति लक्ष्मणे प्रयोज्यकर्तृत्वं बोध्यम्  ॥ 
२।५२।६८  ॥   

  

दीर्घबाहुर्नरव्याघ्रो जटिलत्वमधारयत्  ॥  २।५२।६९  ॥   

ऋषिः खिद्यति--दीर्घबाहुरिति । जटिलत्वं जटावत्त्वम् । तुन्दादित्वादि लच्
 ॥  २।५२।६९  ॥   

  

तौ तदा चीरवसनौ जटामण्डलधारिणौ ।  

अशोभेतामृषिसमौ भ्रातरौ रामलक्ष्मणौ  ॥  २।५२।७०  ॥   

तस्यामप्यवस्थायां दर्शनीयतमत्वमाह--तावित्यादिश्लोकेन  ॥  २।५२।७०  ॥   

  

ततो वैखानसं मार्गमास्थितः सहलक्ष्मणः ।  

व्रतमादिष्टवान् रामः सहायं गुहमब्रवीत्  ॥  २।५२।७१  ॥   

तत इति । विखना नाम ब्रह्मनखोत्पन्नः कश्चिन्मुनिः "ये नखाः ते वैखानसाः ।
ये वालास्ते वालखिल्याः" इत्युक्तेः । सिंहादिशब्दवद्वर्णविपर्ययः । तेन
प्रोक्तं वैखानसम् । प्रोक्तार्थे अण् । मार्गं धर्ममित्यर्थः ।
वानप्रस्थधर्ममिति यावत् । आस्थितः आश्रितः । व्रतं ब्रह्मचर्यादिनियमम् ।
आदिष्टवान् अङ्गीकृतवान् । नन्वत्र सर्वो वानप्रस्थधर्मो ऽङ्गीकृतः उत यः
कश्चित् ? नाद्यः--तस्य पुनर्गार्हस्थ्यग्रहणायोगात् "आरूढपतितो हि सः"
इत्युत्तराश्रमप्राप्तस्य पुनः पूर्वाश्रमावरोहो हि निन्दितः । न
द्वितीयः--गृहस्थस्य वनस्थासाधारणजटाधारणादिकरणे
शाखारण्डवदाश्रमरण्डतापत्तेः । मैवम्, पितृनियोगकृतसाङ्कल्पिकनियमविशेषस्य
युधिष्ठिरादिसंन्यासधर्मवदविरुद्धत्वात् । उक्तं हि
मनुना--"सम्यक्सङ्कल्पजः कामो धर्ममूलमिदं स्मृतम्" इति । सहायं
गङ्गावतरणसहायम् । सखायमिति च पाठः  ॥  २।५२।७१  ॥   

  

अप्रमत्तो बले कोशे दुर्गे जनपदे तथा ।  

भवेथा गुह राज्यं हि दुरारक्षतमं मतम्  ॥  २।५२।७२  ॥   

अप्रमत्त इति । बले चतुरङ्गबले । कोशे अर्थौघे । "कोशो ऽस्त्री कुड्मले
खड्गपिधाने ऽर्थौघदिव्ययोः" इत्यमरः । दुरारक्षं दुःखेन आ समन्तात्
रक्षितुं शक्यम् (पाठभेदः । दुःखेन आरक्षा रक्षणं यस्य तद्दुरारक्षम् ।
अतिशयेन दुरारक्षं दुरारक्षतमम् । भवेथा इत्यार्षमात्मनेपदम् )  ॥  २।५२।७२
 ॥   

  

ततस्तं समनुज्ञाय गुहमिक्ष्वाकुनन्दनः ।  

जगाम तूर्णमव्यग्रः सभार्यः सहलक्ष्मणः  ॥  २।५२।७३  ॥   

स तु दृष्ट्वा नदीतीरे नावमिक्ष्वाकुनन्दनः ।  

तितीर्षुः शीघ्रगां गङ्गामिदं लक्ष्मणमब्रवीत्  ॥  २।५२।७४  ॥   

तत इति । अव्यग्रः अव्यासक्तः "व्यग्रो व्यासक्त आकुलः" इत्यमरः  ॥ 
२।५२।७३७४  ॥   

  

आरोहं त्वं नरव्याघ्र स्थितां नावमिमां शनैः ।  

सीतां चारोपयान्वक्षं परिगृह्य मनस्विनीम्  ॥  २।५२।७५  ॥   

आरोहेति । स्थितामिमां नावं परिगृह्य सीतां शनैरारोपय । अन्वक्षम् अनुपदं
त्वं चारोहेति सम्बन्धः । यद्वा त्वं प्रथममारोह अन्वक्षं मनस्विनीं सीतां
परिगृह्य कराग्रयोर्गृहीत्वा आरोपयेत्युपचारोक्तिः । मनस्विनीमिति
निन्दायां मतुप् । भीरुमिति यावत् । पूर्वारोहणे ऽसौ बिभीयादिति भावः  ॥ 
२।५२।७५  ॥   

  

स भ्रातुः शासनं श्रुत्वा सर्वमप्रतिकूलयन् ।  

आरोप्य मैथिलीं पूर्वमारुरोहात्मवांस्ततः  ॥  २।५२।७६  ॥   

लक्ष्मणस्तु निपुणतया प्रथमं सीतामारोप्य पश्चात्स्वयमारूढ इत्याह--स
भ्रातुरिति । अप्रतिकूलयन् यथातथावाप्यारोहणशासनमनुतिष्ठन् । आत्मवान्
रामाशयज्ञ इत्यर्थः । पूर्वं मनस्विनीमित्युक्तम्, इदानीमात्मवानित्युक्तम्
। उभाभ्यामारोपणे दोषशङ्काराहित्यं चोक्तम्  ॥  २।५२।७६  ॥   

  

अथारुरोह तेजस्वी स्वयं लक्ष्मणपूर्वजः ।  

ततो निषादाधिपतिर्गुहो ज्ञातीनचोदयत्  ॥  २।५२।७७  ॥   

अथेति । ज्ञातीन् बन्धून् अचोदयत् नौः पारं नीयतामित्यचोदयत्  ॥  २।५२।७७
 ॥   

  

राघवो ऽपि महातेजा नावमारुह्य तां ततः ।  

ब्रह्मवत् क्षत्त्रवच्चैव जजाप हितमात्मनः  ॥  २।५२।७८  ॥   

राघव इति । ब्रह्मवत्क्षत्र्रवदित्यर्हार्थे वतिप्रत्ययः । ब्राह्मणार्हं
क्षत्ित्रयार्हम् । आत्मनो हितं जजाप "दैवीं नावम्"
इत्यादिब्रह्मक्षत्त्रसाधारणमन्त्रं जजापेत्यर्थः । यद्वा
ब्रह्मक्षत्शत्रब्दयुक्तं मन्त्रं जजापेत्यर्थः । स च मन्त्रः
सुत्रामाणमित्यादिः । तत्र ह्यरिष्टनेमिः पृतनाजिदिति ब्रह्मक्षत्त्रशब्दौ
श्रुतौ  ॥  २।५२।७८  ॥   

  

आचम्य च यथाशास्त्रं नदीं तां सह सीतया ।  

प्राणमत् प्रीतिसंहृष्टो लक्ष्मणश्चामितप्रभः  ॥  २।५२।७९  ॥   

अनुज्ञाय सुमन्त्रं च सबलं चैवं तं गुहम् ।  

आस्थाय नावं रामस्तु चोदयामास नाविकान्  ॥  २।५२।८०  ॥   

पूर्वोक्तं नावारोहणं विवृण्वन्नाह--आचम्येत्यादिना  ॥  २।५२।७९८०  ॥   

  

ततस्तैश्चोदिता सा नौः कर्णधारसमाहिता ।  

शुभस्फ्यवेगाभिहता शीघ्रं सलिलमत्यगात्  ॥  २।५२।८१  ॥   

मध्यं तु समनुप्राप्य भागीरथ्यास्त्वनिन्दिता ।  

वैदेही प्राञ्जलिर्भूत्वा तां नदीमिदमब्रवीत्  ॥  २।५२।८२  ॥   

तत इति । कर्णधारसमाहिता समाहितकर्णधारा । शुभस्फ्यवेगाभिहता शुभानां
स्फ्यानामरित्राणां वेगेनाभिहता प्रणुन्ना  ॥  २।५२।८१८२  ॥   

  

पुत्रो दशरथस्यायं महाराजस्य धीमतः ।  

निदेशं पारयित्वेमं गङ्ग त्वदभिरक्षितः  ॥  २।५२।८३  ॥   

चतुर्दश हि वर्षाणि समग्राण्युष्यकानने ।  

भ्रात्रा सह मया चैव पुनः प्रत्यागमिष्यति  ॥  २।५२।८४  ॥   

पुत्र इति । निदेशं चतुर्दशवर्षावधिकवनवासविषयनियोगम् । पारयित्वा
निर्विघ्नं परिसमाप्य । उष्य उषित्वा । प्रत्यागमिष्यति, यदेति शेषः  ॥ 
२।५२।८३८४  ॥   

  

ततस्त्वां देवि सुभगे क्षेमेण पुनरागता ।  

यक्ष्ये प्रमुदिता गङ्गे सर्वकामसमृद्धिनी  ॥  २।५२।८५  ॥   

तत इति । ततः तदा । सुभगे सुर्कीर्ते "भगः
श्रीकाममाहात्म्यवीर्ययत्नार्ककीर्तिषु" इत्यमरः । क्षेमेण कुशलेन सह ।
यक्ष्ये पूजयिष्यामि । सर्वकामसमृद्धिनीति व्रीह्यादित्वादिनिः  ॥  २।५२।८५
 ॥   

  

त्वं हि त्रिपथगा देवि ब्रह्मलोकं समीक्षसे ।  

भार्या चोदधिराजस्य लोके ऽस्मिन् संप्रदृश्यसे  ॥  २।५२।८६  ॥   

त्वमिति । ब्रह्मलोकं समीक्षसे ब्रह्मकमण्डल्वां द्रवीभूतधर्मरूपतया
स्थित्वा ब्रह्मप्रक्षालितविष्णुपादोद्भवत्वादिति भावः । अत एव
विष्णुपादोद्भवामिति पूर्वमुक्तम्  ॥  २।५२।८६  ॥   

  

सा त्वां देवि नमस्यामि प्रशंसामि च शोभने ।  

प्राप्तराज्ये नरव्याघ्रे शिवेन पुनरागते  ॥  २।५२।८७  ॥   

गवां शतशहस्रं च वस्त्राण्यन्नं च पेशलम् ।  

ब्राह्मणेभ्यः प्रदास्यामि तव प्रियचिकीर्षया  ॥  २।५२।८८  ॥   

सेति । प्रशंसामि स्तौमि । शिवेन क्षेमेण । पेशलं रम्यम् । तव
प्रियचिकीर्षया ब्राह्मणमुखेन हि देवतानां ग्रहणमिति भावः  ॥  २।५२।८७८८
 ॥   

  

सुराघटसहस्रेण मांसभूतौदनेन च ।  

यक्ष्ये त्वां प्रयता देवि पुरीं पुनरुपागता  ॥  २।५२।८९  ॥   

सुराघटसहस्रेणेति । मांसभूतौदनेन मांसरूपान्नेनेति यावत्  ॥  २।५२।८९  ॥   

  

यानि त्वत्तीरवासीनि दैवतानि वसन्ति च ।  

तानि सर्वाणि यक्ष्यामि तीर्थान्यायतनानि च  ॥  २।५२।९०  ॥   

पुनरेव महाबाहुर्मया भ्रात्रा च सङ्गतः ।  

अयोध्यां वनवासात्तु प्रविशत्वनघो ऽनघे  ॥  २।५२।९१  ॥   

तथा सम्भाषमाणा सा सीता गङ्गामनिन्दिता ।  

दक्षिणा दक्षिणं तीरं क्षिप्रमेवाभ्युपागमत्  ॥  २।५२।९२  ॥   

तीरं तु समनुप्राप्य नावं हित्वा नरर्षभः ।  

प्रातिष्ठत सह भ्रात्रा वैदेह्या च परंतपः  ॥  २।५२।९३  ॥   

यानीति । तीर्थानि मणिकर्णिकादीनि । आयतनानि काश्यादीनि  ॥  २।५२।९०९३  ॥   

  

अथाब्रवीन्महाबाहुः सुमित्रानन्दवर्द्धनम् ।  

भव संरक्षणार्थाय सजने विजने ऽपि वा  ॥  २।५२।९४  ॥   

अवश्यं रक्षणं कार्यमदृष्टे विजने वने ।  

अग्रतो गच्छ सौमित्रे सीता त्वामनुगच्छतु  ॥  २।५२।९५  ॥   

पृष्ठतो ऽहं गमिष्यामि त्वां च सीतां च पालयन् ।  

अन्योन्यस्येह नो रक्षा कर्त्तव्या पुरुषर्षभ  ॥  २।५२।९६  ॥   

भवेति सावधान इति शेषः । अदृष्टे अदृष्टपूर्वे । नः आवयोः "अस्मदो
द्वयोश्च" इति बहुवचनम् । तावच्छब्दः साकल्यार्थकः । अन्योन्यस्य साकल्येन
रक्षा कर्त्तव्येति सम्बन्धः  ॥  २।५२।९४९६  ॥   

  

न हि तावदतिक्रान्ता सुकरा काचन क्रिया ।  

अद्य दुःखं तु वैदेही वनवासस्य वेत्स्यति  ॥  २।५२।९७  ॥   

प्रनष्ट जनसम्बाधं क्षेत्रारामविवर्जितम् ।  

विषमं च प्रपातं च वनं ह्यद्य प्रवेक्ष्यति  ॥  २।५२।९८  ॥   

श्रुत्वा रामस्य वचनं प्रतस्थे लक्ष्मणो ऽग्रतः ।  

अनन्तरं च सीताया राघवो रघुनन्दनः  ॥  २।५२।९९  ॥   

यत्नस्यावश्यकर्त्तव्यत्वे युक्तिमाह--नहीति । अतिक्रान्ता अतिक्रान्तकाला
। काचन क्रिया न सुकरा हि पुनः सन्धातुं न शक्या हीत्यर्थः । तस्मात्काले
सावधानतयास्माभिः स्थातव्यमिति भावः । सम्बाधः सम्मर्दः । क्षेत्रं
शाल्यादिवृद्धिस्थलम् । विषमं निम्नोन्नतप्रदेशयुक्तम् ।
प्रपतन्त्यस्मिन्निति प्रपातः गर्तः । हि यस्मादद्य प्रवेक्ष्यति
तस्माद्दुःखं वेत्स्यतीति सम्बन्धः । इति
सुमित्रानन्दवर्द्धनमब्रवीदित्यन्वयः  ॥  २।५२।९७९९  ॥   

  

गतं तु गङ्गापरपारमाशु रामं सुमन्त्रः प्रततं निरीक्ष्य ।  

अध्वप्रकर्षाद्विनिवृत्तदृष्टिर्मुमोच बाष्पं व्यथितस्तपस्वी  ॥  २।५२।१००
 ॥   

गतमिति । गङ्गापरपारं गङ्गायाः अपरं पारम् । प्रततं नीरीक्ष्य अविच्छिन्नं
निरीक्ष्येत्यर्थः । तपस्वी सन्तापयुक्तः । "तपसन्तापे" इति धातुः ।
प्रतपन्निति पाठे--तापवानित्यर्थः । तपस्वी शोचनीयः । अध्वप्रकर्षात्
मार्गविप्रकर्षात् । विनिवृत्तदृष्टिः विनिवृत्तदृष्टिव्यापारः  ॥  २।५२।१००
 ॥   

  

स लोकपालप्रतिमप्रभाववांस्तीर्त्वा महात्मा वरदो महानदीम् ।  

ततः समृद्धाञ्छुभसस्यमालिनः क्रमेण वत्सान् मुदितानुपागमत्  ॥  २।५२।१०१
 ॥   

स इति । वत्सान् वत्सदेशान् । मत्स्यानिति पाठो लेखकप्रमादकृतः । इत्थं हि
देशव्यवस्था दृश्यते--गङ्गायमुनयोर्मध्ये प्रयागप्रदेशो वत्सदेशः । ततः
पश्चिमभागे पाञ्चालः । यमुनादक्षिणतीरे शूरसेनदेशः । तस्मात्पश्चिमतो
मत्स्यदेश इति । सलोकपालप्रतिमप्रभाववानिति पाठः । अन्यथा वृत्तभङ्गः
स्यात्  ॥  २।५२।१०१  ॥   

  

तौ तत्र हत्वा चतुरो महामृगान् वराहमृश्यं पृषतं महारुरुम् ।  

आदाय मेध्यं त्वरितं बुभुक्षितौ वासाय काले ययतुर्वनस्पतिम्  ॥  २।५२।१०२
 ॥   

ताविति । चातुर्विध्यमेवाह--वराहमित्यादि । ऋश्यादयो हरिणभेदाः । ऋश्यं
पृषतं महारुरुं च आदाय, स्वीकृत्येत्यर्थः । मेध्यमिति ऋश्यादि
सर्वविशेषणम् । काले सायंकाले । त्वरितत्वोक्तिः सायंकालत्वात्
बुभुक्षितत्वाच्च । द्विवचनेन सीतां कुत्रचिद्वनस्पतिमूले निक्षिप्य
मृगग्रहणार्थं गत्वा पुनरागताविति गम्यते  ॥  २।५२।१०२  ॥   

  

इत्यार्षे० श्रीरामायणे श्रीमदयोध्याकाण्डे द्विपञ्चाशः सर्गः  ॥  ५२  ॥   

इति श्रीगोविन्दराज० श्रीरामायणभूषणे पीताम्बराख्याने
अयोध्याकाण्डव्याख्याने द्विपञ्चाशः सर्गः  ॥  ५२  ॥   


