+++
title = "०२८ राम-खरयुद्धम्"
title_english = "028 Khara s war with Rama"

+++


निहतं दूषणं दृष्ट्वा रणे त्रिशिरसा सह ।  

खरस्याप्यभवत् त्रासो दृष्ट्वा रामस्य विक्रमम्  ॥  ३।२८।१  ॥   

महामोहसहायस्य दर्पस्याश्रयनिग्रहम् । व्यङ्क्तुं खरोपकरणं हन्तारं
राममाश्रये  ॥  निहतमित्यादि । निहतं दूषणं दृष्ट्वा रामस्य विक्रमं च
दृष्ट्वा । स्थितस्य खरस्य त्रासो ऽभवदिति योजना  ॥  ३।२८।१  ॥   

  

स दृष्ट्वा राक्षसं सैन्यमविषह्यं महाबलः ।  

हतमेकेन रामेण त्रिशिरोदूषणावपि  ॥  ३।२८।२  ॥   

तद्बलं हतभूयिष्ठं विमनाः प्रेक्ष्य राक्षसः ।  

आससाद खरो रामं नमुचिर्वासवं यथा  ॥  ३।२८।३  ॥   

रक्षसां सम्बन्धि राक्षसम् । त्रिशिरोदूषणौ हतावित्यनुषङ्गः । बलं सैन्यं
हतभूयिष्ठं हतप्रवरराक्षसं चतुर्दशसहस्रसङ्ख्याकाः प्रधाना हताः अवशिष्टं
सैन्यं प्रेक्ष्यत्यर्थः । विमनाः विगतगर्वावस्थं मनो यस्य स तथा  ॥ 
३।२८।२,३  ॥   

  

विकृष्य बलवच्चापं नाराचान् रक्तभोजनान् ।  

खरश्चिक्षेप रामाय क्रुद्धानाशीविषानिव  ॥  ३।२८।४  ॥   

बलवदत्यन्तं नाराचान् । "प्रक्ष्वेडनास्तु नाराचाः" इत्यमरः ।
रक्तभोजनानिति रक्तरूषितत्वेन रक्तभोजनत्वव्यपदेशः । आशीविषानिव सर्वानिव
स्थितान्  ॥  ३।२८।४  ॥   

  

ज्यां विधून्वन् सुबहुशः शिक्षयास्त्राणि दर्शयन् ।  

चकार समरे मार्गान् शरै रथगतः खरः  ॥  ३।२८।५  ॥   

शिक्षया धनुर्वेदशिक्षापाटवेन । ज्यां विधून्वन् अस्त्राणि दर्शयन्,
अस्त्रप्रयोगपाटवं दर्शयन्नित्यर्थः । समरे शरैः मार्गान्
नानाप्रकारांश्चकार  ॥  ३।२८।५  ॥   

  

स सर्वाश्च दिशो बाणैः प्रदिशश्च महारथः ।  

पूरयामास तं दृष्ट्वा रामो ऽपि सुमहद्धनुः  ॥  ३।२८।६  ॥   

स रामो ऽपि तं दृष्ट्वा बाणैः समुहद्धनुः सर्वा दिशः प्रदिशश्च
पूरयामासेत्यन्वयः  ॥  ३।२८।६  ॥   

  

स सायकैर्दुर्विषहैः सस्फुलिङ्गैरिवाग्निभिः ।  

नभश्चकाराविवरं पर्जन्य इव वृष्टिभिः  ॥  ३।२८।७  ॥   

सः रामः अविवरं नीरन्ध्रम्  ॥  ३।२८।७  ॥   

  

तद्बभूव शितैर्बाणैः खररामविसर्जितैः ।  

पर्याकाशमनाकाशं सर्वतः शरसङ्कुलम्  ॥  ३।२८।८  ॥   

पर्याकाशं परितः स्थितमाकाशम्, खररामयोश्चतुःपार्श्ववर्त्याकाशमित्यर्थः ।
सर्वतः सर्वत्र । अनाकाशम् अनवकाशं बभूव  ॥  ३।२८।८  ॥   

  

शरजालावृतः सूर्यो न तदा स्म प्रकाशते ।  

अन्योन्यवधसंरम्भादुभयोः सम्प्रयुद्ध्यतोः  ॥  ३।२८।९  ॥   

शरजालेति । संरम्भात् कोपात् । "संरम्भः सम्भ्रमे कोपे" इत्यमरः । उभयोः
शरजालावृत इत्यन्वयः  ॥  ३।२८।९  ॥   

  

ततो नालीकनाराचैस्तीक्ष्णाग्रैश्च विकर्णिभिः ।  

आजघान खरो रामं तौत्रैरिव महाद्विपम्  ॥  ३।२८।१०  ॥   

तं रथस्थं धनुष्पाणिं राक्षसं पर्यवस्थितम् ।  

ददृशुः सर्वभूतानि पाशहस्तमिवान्तकम्  ॥  ३।२८।११  ॥   

तौत्रैः गजशिक्षणयष्टिभिः  ॥  ३।२८।१०,११  ॥   

  

हन्तारं सर्वसैन्यस्य पौरुषे पर्यवस्थितम् ।  

परिश्रान्तं महासत्त्वं मेने रामं खरस्तदा  ॥  ३।२८।१२  ॥   

हन्तारमिति । खरः सर्वसैन्यहननपरिश्रान्तमपि रामं पौरुषे पर्यवस्थितं
महासत्त्वं मेने । यद्वा उक्तविशेषणं रामं परिश्रान्तं मेने  ॥  ३।२८।१२
 ॥   

  

तं सिंहमिव विक्रान्तं सिंहविक्रान्तगामिनम् ।  

दृष्टवा नोद्विजते रामः सिंहः क्षुद्रमृगं यथा  ॥  ३।२८।१३  ॥   

तम् । नोद्विजने नाचलत् । क्षुद्रमृगं शशम्  ॥  ३।२८।१३  ॥   

  

ततः सूर्यनिकाशेन रथेन महता खरः ।  

आससाद रणे रामं पतङ्ग इव पावकम्  ॥  ३।२८।१४  ॥   

पतङ्ग इत्यनेन अमृत्वा अनिवृत्तिरुच्यते  ॥  ३।२८।१४  ॥   

  

ततो ऽस्य सशरं चापं मुष्टिदेशे महात्मनः ।  

खरश्चिच्छेद रामस्य दर्शयन् पाणिलाघवम्  ॥  ३।२८।१५  ॥   

मुष्टिदेशे मुष्टिबन्धनसमीपदेशे । महात्मन इत्यनेन मुष्टिदेशे पततो बाणस्य
परिहरणसामर्थ्यं व्यज्यते । लाघवं शैघ्य्रं चिच्छेद रामस्य
किञ्चिच्छ्रान्तत्वेनानवधानादितिः भावः  ॥  ३।२८।१५  ॥   

  

स पुनस्त्वपरान् सप्त शरानादाय वर्मणि ।  

निजघान खरः क्रुद्धः शक्राशनिसमप्रभान्  ॥  ३।२८।१६  ॥   

पाणिलाघवमेवाह स पुनरित्यादिना । वर्मणि निजघान अवदारयति स्म  ॥  ३।२८।१६
 ॥   

  

ततस्तत्प्रहतं बाणैः खरमुक्तैः सुपर्वभिः ।  

पपात कवचं भूमौ रामस्यादित्यवर्चसः  ॥  ३।२८।१७  ॥   

ततः शरसहस्रेण राममप्रितमौजसम् ।  

अर्दयित्वा महानादं ननाद समरे खरः  ॥  ३।२८।१८  ॥   

आदित्यवर्चस इत्यनेन कवचपतनानन्तरं प्रकाशमानतेजोविशेष उच्यते  ॥ 
३।२८।१७,१८  ॥   

  

स शरैरर्पितः क्रुद्धः सर्वगात्रेषु राघवः ।  

रराज समरे रामो विधूमो ऽग्निरिव ज्वलन्  ॥  ३।२८।१९  ॥   

अर्पितः संयुक्तः । विधूम इत्यनेन ज्वालाधिक्यमुच्यते  ॥  ३।२८।१९  ॥   

  

ततो गम्भीरनिर्ह्रादं रामः शत्रुनिबर्हणः ।  

चकारान्ताय स रिपोः सज्यमन्यन्महद्धनुः  ॥  ३।२८।२०  ॥   

गम्भीरनिर्ह्रादं गम्भीरध्वनिकं धनुः रिपोरन्ताय नाशाय सज्यं चकारेत्यन्वयः
 ॥  ३।२८।२०  ॥   

  

सुमहद्वैष्णवं यत्तदतिसृष्टं महर्षिणा ।  

वरं तद्धनुरुद्यम्य खरं समभिधावत  ॥  ३।२८।२१  ॥   

यत्तदिति प्रसिद्ध्यतिशयवाची । महर्शिणा अगस्त्येन अतिसृष्टं दत्तम् ।
समभिधावत समभ्यधावत  ॥  ३।२८।२१  ॥   

  

ततः कनकपुङ्खैस्तु शरैः सन्नतपर्वभिः ।  

बिभेद रामः सङ्क्रुद्धः खरस्य समरे ध्वजम्  ॥  ३।२८।२२  ॥   

सन्नतपर्वभिः ऋजुपर्वभिः  ॥  ३।२८।२२  ॥   

  

स दर्शनीयो बहुधा विकीर्णः काञ्चनध्वजः ।  

जगाम धरणीं सूर्यो देवतानामिवाज्ञया  ॥  ३।२८।२३  ॥   

स इति । दर्शनीयः रम्यः । आज्ञया शापेन । उत्प्रेक्षेयम्  ॥  ३।२८।२३  ॥   

  

तं चतुर्भिः खरः क्रद्धो रामं गात्रेषु मार्गणैः ।  

विव्याध युधि मर्मज्ञो मातङ्गमिव तोमरैः  ॥  ३।२८।२४  ॥   

स रामो बहुभिर्बाणैः खरकार्मुकनिस्सृतैः ।  

विद्धो रुधिरसिक्ताङ्गो बभूव रुषितो भृशम्  ॥  ३।२८।२५  ॥   

मातङ्गं गजम् । तोमरैः गजशिक्षादण्डैः । चतुर्भिरित्यत्र वीप्सा बोध्या ।
बहुभिरित्यनुवादात्  ॥  ३।२८।२४,२५  ॥   

  

स धनुर्धन्विनां श्रेष्ठः प्रगृह्य परमाहवे ।  

मुमोच परमेष्वासः षट् शरानभिलक्षितान्  ॥  ३।२८।२६  ॥   

स धनुरिति । परमेष्वासः उत्कृष्टशरासनः । अभिलक्षितान् प्रसिद्धान्  ॥ 
३।२८।२६  ॥   

  

शिरस्येकेन बाणेन द्वाभ्यां बाह्वोरथार्दयत् ।  

त्रिभिश्चन्द्रार्धवक्त्रैश्च वक्ष्यस्यभिजघान ह  ॥  ३।२८।२७  ॥   

षण्णां विनियोगप्रकारमाह शिरसीत्यादिना । द्वाभ्यामिति बाह्वोरिति एकैकस्य
बाहोरेकैकेनेत्यर्थः । चन्द्रार्धवक्त्रैः अर्धचन्द्राकारमुखैरित्यर्थः  ॥ 
३।२८।२७  ॥   

  

ततः पश्चान्महातेजा नाराचान् भास्करोपमान् ।  

जिघांसू राक्षसं क्रुद्धस्त्रयोदश समाददे  ॥  ३।२८।२८  ॥   

तत इति । त्रयोदश नाराचान् समादद इत्यन्वयः । अन्तिमपादे त्रयोदश शरान्
शितानिति पाठे मुमोचेति क्रियाध्याहार्या  ॥  ३।२८।२८  ॥   

  

ततो ऽस्य युगमेकेन चतुर्भिश्चतुरो हयान् ।  

षष्ठेन तु शिरः सङ्ख्ये खरस्य रथसारथेः  ॥  ३।२८।२९  ॥   

त्रिभिस्त्रिवेणुं बलवान् द्वाभ्यामक्षं महाबलः ।  

द्वादशेन तु बाणेन खरस्य सशरं धनुः  ॥  ३।२८।३०  ॥   

छित्त्वा वज्रनिकाशेन राघवः प्रहसन्निव ।  

त्रयोदशेनेन्द्रसमो बिभेद समरे खरम्  ॥  ३।२८।३१  ॥   

त्रयोदशानां विनियोगमाह ततो ऽस्येत्यादिना । छित्त्वेत्युत्तरत्र स्थिता
क्रिया सर्वत्र सम्बध्यते । त्रिवेणुर्नाम रथमुखस्थो युगाधारदण्डः ।
प्रहसन्निव लीलयेत्यर्थः  ॥  ३।२८।२९३१  ॥   

  

प्रभग्नधन्वा विरथो हताश्वो हतसारथिः ।  

गदापाणिरवप्लुत्य तस्थौ भूमौ खरस्तदा  ॥  ३।२८।३२  ॥   

अवप्लुप्य रथान् समुल्लङ्घ्य  ॥  ३।२८।३२  ॥   

  

तत्कर्म रामस्य महारथस्य समेत्य देवाश्च महर्षयश्च ।  

अपूजयन् प्राञ्जलयः प्रहृष्टास्तदा विमानाग्रगताः समेताः  ॥  ३।२८।३३  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे अष्टाविंशः
सर्गः  ॥  २८  ॥   

तत्कर्म खरभङ्गकर्म । अपूजयन् अस्तुवन् । समेत्य समूहीभूय । समेताः आगताः
 ॥  ३।२८।३३  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने अष्टाविंशः सर्गः  ॥  २८  ॥   


