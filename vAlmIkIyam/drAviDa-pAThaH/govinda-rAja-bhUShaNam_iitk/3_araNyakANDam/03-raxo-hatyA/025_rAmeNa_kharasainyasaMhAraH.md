+++
title = "०२५ रामेण खरसैन्यसंहारः"
title_english = "025 Rama s war with Khara s demons"

+++


अवष्टब्धधनुं रामं क्रुद्धं च रिपुघातिनम् ।  

ददर्शाश्रममागम्य खरः सह पुरस्सरैः  ॥  ३।२५।१  ॥   

तुमुलयुद्धं पञ्चविंशे अवष्टब्धेत्यादि । धन्यत इति धनुः । "धन धान्ये"
इत्यस्माद्धातोः "भृमृशीतृ़चरितत्सरितनिधनिमिमस्जिभ्य उः"
इत्यौणादिकसूत्रेण उप्रत्ययः । "धनुषां च धनुं विदुः, धनुरिवाजनि वक्रः"
इति कविकाव्यप्रयोगश्च  ॥  ३।२५।१  ॥   

  

तं दृष्ट्वा सशरं चापमुद्यम्य खरनिस्वनम् ।  

रामस्याभिमुखं सूतं चोद्यतामित्यचोदयत्  ॥  ३।२५।२  ॥   

स खरस्याज्ञया सूतस्तुरगान् समचोदयत् ।  

यत्र रामो महाबाहुरेको धून्वन् स्थितो धनुः  ॥  ३।२५।३  ॥   

तमिति । चोद्यतामिति रथ इति शेषः  ॥  ३।२५।२,३  ॥   

  

तं तु निष्पतितं दृष्ट्वा सर्वे ते रजनीचराः ।  

नर्दमाना महानादं सचिवाः पर्यवारयन्  ॥  ३।२५।४  ॥   

निष्पतितं युद्धोन्मुखम् । सचिवाः श्येनगाम्यादयः  ॥  ३।२५।४  ॥   

  

स तेषां यातुधानानां मध्ये रथगतः खरः ।  

बभूव मध्ये ताराणां लोहिताङ्ग इवोदितः । ३।२५।५  ॥   

लोहिताङ्गः अङ्गरकः  ॥  ३।२५।५  ॥   

  

ततः शरसहस्रेण राममप्रतिमौजसम् ।  

अर्दयित्वा महानादं ननाद समरे खरः  ॥  ३।२५।६  ॥   

अर्दयित्वा पीडयित्वा महानादं ननाद चकारेत्यर्थः  ॥  ३।२५।६  ॥   

  

ततस्तं भीमधन्वानं क्रुद्धा सर्वे निशाचारः ।  

रामं नानाविधैः शस्त्रैरभ्यवर्षन्त दुर्जयम्  ॥  ३।२५।७  ॥   

भीमधन्वानम् । "धनुषश्च" इत्यनङ्" समासान्तः । शस्त्रैः आयुधैः ।
"शस्त्रमायुधलोहयोः" इत्यमरः  ॥  ३।२५।७  ॥   

  

मुद्गरैः पट्टिशैः शूलैः प्रासैः खड्गैः परश्वधैः ।  

राक्षासाः समरे रामं निजघ्नू रोषतत्पराः  ॥  ३।२५।८  ॥   

मुद्गरैः स्थूलगदाभिः । प्रासैः कुन्तैः । रोषतत्पराः क्रोधपरवशाः  ॥ 
३।२५।८  ॥   

  

ते बलाहकसङ्काशा महानादा महौजसः ।  

अभ्यधावन्त काकुत्स्थं रथैर्वाजिभिरेव च ।  

गजैः पर्वतकूटाभै रामं युद्धे जिघासवः  ॥  ३।२५।९  ॥   

त इति । बलाहकसङ्काशाः मेघतुल्याः । कूटम् शृङ्गम् । अभ्यधावन्त
आभिमुख्येनाधावन्त  ॥  ३।२५।९  ॥   

  

ते रामे शरवर्षाणि व्यसृजन् रक्षासां गणाः ।  

शैलेन्द्रमिव धाराभिर्वर्षमाणा बलाहकाः  ॥  ३।२५।१०  ॥   

ते राम इति । शेलैन्द्रमिवेत्युपमानेन रामस्य निर्दुःखत्वमुक्तम्  ॥ 
३।२५।१०  ॥   

  

स तैः परिवृतो घोरै राघवो रक्षसां गणैः  ॥  ३।२५।११  ॥   

स तैरित्याद्यर्धमेकान्वयम्  ॥  ३।२५।११  ॥   

  

तानि मुक्तानि शस्त्राणि यातुधानैः स राघवः ।  

प्रतिजग्राह विशिखैर्नद्योघानिव सागरः  ॥  ३।२५।१२  ॥   

तानीति । विशिखैः बाणैः । प्रतिजग्राह प्रतिरुरोध । नद्योघान् नदीप्रवाहान्
 ॥  ३।२५।१२  ॥   

  

स तैः प्रहरणैर्घोरैर्भिन्नगात्रो न विव्यथे ।  

रामः प्रादीप्तैर्बहुभिर्वज्रैरिव महाचलः  ॥  ३।२५।१३  ॥   

स तैरिति । वज्रैः अशनिभिः  ॥  ३।२५।१३  ॥   

  

स विद्धः क्षतजादिग्धः सर्वगात्रेषु राघवः ।  

बभूव रामः सन्ध्याभ्रैर्दिवाकर इवावृतः  ॥  ३।२५।१४  ॥   

स विद्ध इति । क्षतजादिग्धः रुधिरालिप्तः  ॥  ३।२५।१४  ॥   

  

विषेदुर्देगन्धर्वाः सिद्धाश्च परमर्षयः ।  

एकं सहस्रैर्बहुभिस्तदा दृष्ट्वा समावृतम्  ॥  ३।२५।१५  ॥   

विषेदुरिति । बहुभिः सहस्त्रैः चतुर्दशसहस्त्रैः  ॥  ३।२५।१५  ॥   

  

ततो रामः सुसङ्क्रुद्धो मण्डलीकृतकार्मुकः ।  

ससर्ज विशिखान् बाणान् शतशोथ सहस्रशः  ॥  ३।२५।१६  ॥   

तत इति । मण्डलीकृतकार्मुकः आकर्णाकर्षणेन मण्डलाकारीकृतधनुः । विशिखान्
बाणान् अर्धचन्द्राग्रबाणान् । प्रथमं शतशः अनन्तरं सहस्रशः स निर्बिभेदेति
योजना  ॥  ३।२५।१६  ॥   

  

दुरावारान् दुर्विषहान् कालदण्डोपमान् रणे ।  

मुमोच लीलया रामः कङ्कपत्त्रानजिह्मगान्  ॥  ३।२५।१७  ॥   

दुरावारान् वारयितुमशक्यान् । दुर्विषहान् दुःसहान् । कालदण्डोपमान्
यमदण्डतुल्यान् । अजिह्मगान् अवक्रगामिनः, अस्खलितलक्ष्यकानित्यर्थः ।
कङ्कपत्त्रान् बाणान् । "कङ्कपत्त्रशरमार्गणबाणाः" इति हलायुधः  ॥  ३।२५।१७
 ॥   

  

ते शराः शत्रुसैन्येषु मुक्ता रामेण लीलया ।  

आददू रक्षसां प्राणान् पाशाः कालकृता इव  ॥  ३।२५।१८  ॥   

ते शरा इति । प्राणानाददुः अमारयन्नित्यर्थः । कालकृताः यममुक्ता इत्यर्थः
 ॥  ३।२५।१८  ॥   

  

भित्त्वा राक्षसदेहांस्तांस्ते शरा रुधिराप्लुताः ।  

अन्तरिक्षगता रेजुर्दीप्ताग्निसमतेजसः  ॥  ३।२५।१९  ॥   

रुधिराप्लुता इति विशेषणं दीप्ताग्न्युपमासिद्ध्यर्थम्  ॥  ३।२५।१९  ॥   

  

असङ्ख्येयास्तु रामस्य सायकाश्चापमण्डलात् ।  

विनिष्पेतुरतीवोग्रा रक्षःप्राणापहारिणः  ॥  ३।२५।२०  ॥   

असङ्ख्येया इति । सायकाः बाणाः  ॥  ३।२५।२०  ॥   

  

तैर्धनूंषि ध्वजाग्राणि वर्माणि च शिरांसि च ।  

बीहून् सहस्ताभरणानूरून् करिकरोपमामान् ।  

चिच्छेद रामः समरे शतशोथ सहस्रशः  ॥  ३।२५।२१  ॥   

तैरित्याद्यर्धत्रयमेकं वाक्यम् । वर्माणि कवचानि  ॥  ३।२५।२१  ॥   

  

हयान् काञ्चनसन्नाहान् रथयुक्तान् ससारथीन् ।  

गजांश्च सगजारोहान् सहयान् सादिनस्तथा  ॥  ३।२५।२२  ॥   

पदातीन् समरे हत्वा ह्यनयद्यमसादनम्  ॥  ३।२५।२३  ॥   

हयानिति । काञ्चनसन्नाहान् काञ्चनाभरणान् । रथयुक्तान् रथबद्धान् ।
सगजारोहान् सनिषादान् । सादिनः अश्वारोहान् । सदनमेव सादनम् । स्वार्थे अण्
 ॥  ३।२५।२२,२३  ॥   

  

ततो नालीकनाराचैस्तीक्ष्णाग्रैश्च विकर्णिभिः ।  

भीममार्तस्वरं चक्रुर्भिद्यमाना निशाचराः  ॥  ३।२५।२४  ॥   

नालीकाः नालमात्रशराः । नाराचाः आयसशराः । विकर्णिनः कर्णशराः । भीममिति
क्रियाविशेषणम्  ॥  ३।२५।२४  ॥   

  

तत्सैन्यं निशितैर्बाणैरर्दितं मर्मभेदिभिः ।  

रामेण न सुखं लेभे शुष्कं वनमिवाग्निना  ॥  ३।२५।२५  ॥   

रामेण कर्त्रा बाणैः अर्दितं पीडितं तत्सैन्यम्, सुखं दुःखनिवृत्तिम्
अग्निना अर्दितं शुष्कं वनमिव न लेभे  ॥  ३।२५।२५  ॥   

  

केचिद्भीमबलाः शूराः शूलान् खङ्गान् परश्वधान् ।  

रामस्याभिमुखं गत्वा चिक्षिपुः परमायुधान्  ॥  ३।२५।२६  ॥   

केचिदिति । परमायुधानिति शूलादिविशेषणम्  ॥  ३।२५।२६  ॥   

  

तानि बाणैर्महाबाहुः शस्त्राण्यावार्य राघवः ।  

जहार समरे प्राणांश्चिच्छेद च शिरोधरान्  ॥  ३।२५।२७  ॥   

तानीति । आवार्य निवार्य । शिरोधरानिति पुंलिङ्गत्वमार्षम् ।
शिरोधरांश्चिच्छेद प्राणान् जहारेति क्रमः  ॥  ३।२५।२७  ॥   

  

ते छिन्नशिरसः पेतुश्छिन्नवर्मशरासनाः ।  

सुपर्णवातविक्षिप्ता जगत्यां पादपा यथा  ॥  ३।२५।२८  ॥   

त इति । सुपर्णो गरुडः तस्य वातेन पक्षानिलेन विक्षिप्ताः उन्मूलिताः ।
जगत्यां भुवि  ॥  ३।२५।२८  ॥   

  

अवशिष्टाश्च ये तत्र विषण्णाश्च निशाचराः ।  

खरमेवाभ्यधावन्त शरणार्थं शरार्दिताः  ॥  ३।२५।२९  ॥   

विषण्णाः दुःखिताः । शरणार्थं रक्षणार्थमिति यावत्  ॥  ३।२५।२९  ॥   

  

तान् सर्वान् पुनरादाय समाश्वास्य च दूषणः ।  

अभ्यधावत काकुत्स्थं क्रुद्धो रुद्रमिवान्तकः  ॥  ३।२५।३०  ॥   

तानिति । आदाय खरसमीपगमनान्निवर्त्य । अन्तकः रुद्रपराजितो यमः  ॥  ३।२५।३०
 ॥   

  

निवृत्तास्तु पुनः सर्वे दूषणाश्रयनिर्भयाः ।  

राममेवाभ्यधावन्त सालतालशिलायुधाः  ॥  ३।२५।३१  ॥   

निवृत्ताः युद्धान्निवृत्ताः । दूषणरूपाश्रयेण निर्भयाः सन्तः । अभ्यधावन्त
अभिमुखमाजग्मुः । प्रायशो नष्टायुधत्वात्सालतालेत्याद्युक्तम्  ॥  ३।२५।३१
 ॥   

  

शूलमुद्गरहस्ताश्च चापहस्ता महाबलाः ।  

सृजन्तः शरवर्षाणि शस्त्रवर्षाणि संयुगे ।  

द्रुमवर्षाणि मुञ्चन्तः शिलावर्षाणि राक्षसाः  ॥  ३।२५।३२  ॥   

शस्त्रवर्षाणि शरभिन्नायुधवर्षाणीत्यर्थः । सृजन्त इति आसन्निति शेषः  ॥ 
३।२५।३२  ॥   

  

तद्बभूवाद्भुतं युद्धं तुमुलं रोमहर्षणम् ।  

रामस्य च महाघोरं पुनस्तेषां च रक्षसाम्  ॥  ३।२५।३३  ॥   

रामस्य रक्षसां च तुमुलं सङ्कुलं महाघोरम् अत एव रोमहर्षणं भयातिरेकेण
रोमाञ्चजनकम् अत एवाद्भुतं तद्युद्धं पुनरपि बभूव  ॥  ३।२५।३३  ॥   

  

ते समन्तादभिक्रुद्धा राघवं पुनरभ्ययुः  ॥  ३।२५।३४  ॥   

त इत्यर्धमेकं वाक्यम् । अभ्ययुः आवव्रुः  ॥  ३।२५।३४  ॥   

  

तैश्च सर्वा दिशो दृष्ट्वा प्रदिशश्च समावृताः ।  

राक्षसैरुद्यतप्रासैः शरवर्षाभिवर्षिभिः  ॥  ३।२५।३५  ॥   

स कृत्वा भैरवं नादमस्रं परमभास्वरम् ।  

संयोजयत गान्धर्वं राक्षसेषु महाबलः  ॥  ३।२५।३६  ॥   

इदमनुवदन्नाह तैश्चेत्यादिश्लोकद्वयमेकं वाक्यम् । महाबलः स रामः । दिशः
प्रदिशश्च तैरावृताः दृष्ट्वा । भैरवं भयङ्करं नादं कृत्वा । राक्षसेषु
राक्षसनिमित्तं गान्धर्वमस्त्रं धनुषि संयोजयत समयोजयत् ।
शरवर्षाभिवर्षिभिः शरवर्षकारिभिरित्यर्थः  ॥  ३।२५।३५,३६  ॥   

  

ततः शरसहस्राणि निर्ययुश्चापमण्डलात् ।  

सर्वा दश दिशो बाणैरावार्यन्त समागतैः  ॥  ३।२५।३७  ॥   

तत इति । चापमण्डलात् संहितगान्धर्वास्त्रात् आकर्षणातिशयेन
मण्डलीकृताच्चापान्निर्ययुः । समागतैस्तैः बाणैर्दशदिशः । सर्वाः अन्यूनाः
अवार्यन्त  ॥  ३।२५।३७  ॥   

  

नाददानं शरान् घोरान्न मुञ्चन्तं शिलीमुखान् ।  

विकर्षमाणं पश्यन्ति राक्षसास्ते शरार्दिताः  ॥  ३।२५।३८  ॥   

नाददानमिति । राक्षसा रामस्य शरादानकर्षणमोचनानि नापश्यन् किन्तु
स्वहिंसनमेवापश्यन्निति क्रियाप्रधानो निर्देशः । यद्यपि
गान्धर्वास्त्रप्रयोगे विचित्रबाणनिर्गमो ऽस्ति तदस्मिन् श्लोके नोच्यते
किन्तु तदनन्तरभाविकेवलशरमोक्ष इति ज्ञेयम्  ॥  ३।२५।३८  ॥   

  

शरान्धकारमाकाशमावृणोत्सदिवाकरम् ।  

बबूवावस्थितो रामः प्रवमन्निव तान् शरान्  ॥  ३।२५।३९  ॥   

शरान्धकारमिति । अन्धकारमिति क्लीबत्वमार्षम् । प्रवमन् उद्गिरन्  ॥ 
३।२५।३९  ॥   

  

युगपत्पतमानैश्च युगपच्च हतैर्भृशम् ।  

युगपत्पतितैश्चैव विकीर्णा वसुधा ऽभवत्  ॥  ३।२५।४०  ॥   

युगपच्छरनिर्गमः समुत्प्रेक्ष्यते युगपदिति । पतमानैः पतद्भिः एककाले
शरहतैः एककाले भूमौ पतद्भिः एककाले पतितैश्च राक्षसैः वसुधा विकीर्णा
व्याप्ता ऽभवदिति युगपच्छरनिर्गमनकार्योक्तिः  ॥  ३।२५।४०  ॥   

  

निहताः पतिताः क्षीणाश्छिन्ना भिन्ना विदारिताः ।  

तत्र तत्र स्म दृश्यन्ते राक्षसास्ते सहस्रशः  ॥  ३।२५।४१  ॥   

अथ हिंसावैचित्र्यमाह निहता इति । निहताः केवलं प्रहताः । पतिताः अशनिपात
इव भयेन भूमौ पतिताः । क्षीणाः कण्ठगतप्राणाः । छिन्नाः द्विधा कृताः ।
भिन्नाः खण्डितावयवाः । विदारिताः नृसिंहेन
हिरण्यवदानाभिकण्ठमुद्भिन्नशरीराः । तत्र तत्रेत्यनेन कश्चिद्भिन्नः
कश्चिद्विदारितः पुनः कश्चित् भिन्नः इत्येवं विचित्रशववत्त्वमुक्तम्  ॥ 
३।२५।४१  ॥   

  

सोष्णीषैरुत्तमाङ्गैश्च साङ्गदैर्बाहुभिस्तथा ।  

ऊरुभिर्जानुभिश्छिन्नैर्नानारूपविभूषणैः  ॥  ३।२५।४२  ॥   

हयैश्च द्विपमुख्यैश्च रथैर्भिन्नैरनेकशः ।  

चामरैर्व्यजनैश्छत्त्रैर्ध्वजैर्नानाविधैरपि  ॥  ३।२५।४३  ॥   

रामस्य बाणाभिहतैर्विचित्रैः शूलपट्टिशैः ।  

खङ्गैः खण्डीकृतैः प्रासैर्विकीर्णैश्च परश्वधैः  ॥  ३।२५।४४  ॥   

चूर्णिताभिः शिलाभिश्च शरैश्चित्रैरनेकशः ।  

विच्छिन्नैः समरे भूमिः विकीर्णा ऽभूद्भयङ्करा  ॥  ३।२५।४५  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे पञ्चविंशः
सर्गः  ॥  २५ ॥   

चित्रवधं दर्शयति सोष्णीषैरित्यादिना । सोष्णीषैः शिरोवेष्टनवद्भिः ।
उत्तमाङ्गैः केवलशिरोभिः । नानारूपविभूषणैरित्यूरुजानूनां विशेषणम् ।
सार्धोरुकैरूरुभिः सकटकैर्जानुभिश्चेत्यर्थः । अनेकशो भिन्नैरिति
हयादित्रयविशेषणम् । विच्छिन्नैरिति चामरादिसर्वविशेषण्, विचित्रैरिति
शूलादिविशेषणम्, नानाविधैरिति चामरादिविशेषणम्, पूर्वोक्तैरेतैर्विकीर्णा
अत एव भयङ्करा ऽभूदिति योजना । एतावता ग्रन्थेन रामशरप्रभावातिशयो दर्शितः
। अस्मिन् सर्गे पञ्चचत्वारिंशच्छ्लोकाः  ॥  ३।२५।४२४५  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने पञ्चविंशः सर्गः  ॥  २५  ॥   


