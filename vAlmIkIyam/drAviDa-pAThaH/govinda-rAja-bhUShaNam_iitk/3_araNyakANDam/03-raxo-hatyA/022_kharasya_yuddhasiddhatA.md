+++
title = "०२२ खरस्य युद्धसिद्धता"
title_english = "022 Khara s army marches to Rama"

+++


एवमाधर्षितः शूरः शूर्पणख्या खरस्तदा ।  

उवाच रक्षसां मध्ये खरः खरतरं वचः  ॥  ३।२२।१  ॥   

अथ खरस्य युद्धोद्योगो द्वाविंशे एवमित्यादि । आधर्षितः अवमानितः । खरः
दारुणः । खरतरं परुषतरम्  ॥  ३।२२।१  ॥   

  

तवावमानप्रभवः क्रोधो ऽयमतुलो मम ।  

न श्क्यते धारयितुं लवणाम्भ इवोत्थितम्  ॥  ३।२२।२  ॥   

लवाणाम्भः लवणसमुद्राम्मः उत्थितं पर्वण्युल्बणम्  ॥  ३।२२।२  ॥   

  

न रामं गणये वीर्यान्मानुषं क्षीणजीवितम् ।  

आत्मदुश्चरितैः प्राणान् हतो यो ऽद्य विमोक्ष्यति  ॥  ३।२२।३  ॥   

यः आत्मदुश्चरितैरेव हतः सन् अद्य प्राणान् विमोक्ष्यति तं रामं न गणये  ॥ 
३।२२।३  ॥   

  

बाष्पः संह्रियतामेष सम्भ्रमश्च विमुच्यताम् ।  

अहं रामं सह भ्रात्रा नयामि यमसादनम्  ॥  ३।२२।४  ॥   

संह्रियतां निवर्त्यताम् । सदनमेव सादनम्  ॥  ३।२२।४  ॥   

  

परश्वधहतस्याद्य मन्दप्राणस्य संयुगे ।  

रामस्य रुधिरं रक्तमुष्णं पास्यसि राक्षसि  ॥  ३।२२।५  ॥   

परश्वधः कुठारः । मन्दप्राणस्य अल्पप्राणस्य । औष्ण्यार्थमिदमुक्तं
रक्तवर्णत्वार्थं च  ॥  ३।२२।५  ॥   

  

सा प्रहृष्टा वचः श्रुत्वा खरस्य वदनच्च्युतम् ।  

प्रशशंस पुनर्मौर्ख्याद् भ्रातरं रक्षसां वरम्  ॥  ३।२२।६  ॥   

मौर्ख्यात् अव्यवस्थितचित्ततया पुनः प्रशशंस  ॥  ३।२२।६  ॥   

  

तया परुषितः पूर्वं पुनरेव प्रशंसितः ।  

अब्रवीद्दूषणं नाम खऱः सेनापतिं तदा  ॥  ३।२२।७  ॥   

अमुमर्थं विशदयति तयेति  ॥  ३।२२।७  ॥   

  

चतुर्दश सहस्राणि मम चित्तानुवर्तिनाम् ।  

रक्षसां भीमवेगानां समरेष्वनिवर्तिनाम्  ॥  ३।२२।८  ॥   

नीलजीमूतवर्णानां घोराणां क्रूरकर्मणाम् ।  

लोकहिंसाविहाराणां बलिनामुग्रतेजसाम्  ॥  ३।२२।९  ॥   

तेषां शार्दूलदर्पाणां महास्यानां महौजसाम् ।  

सर्वोद्योगमुदीर्णानां रक्षसां सौम्य कारय  ॥  ३।२२।१०  ॥   

चतुर्दशेत्यादिश्लोकत्रयमेकं वाक्यम् । चतुर्दश सहस्राणि सन्तीति शेषः ।
घोराणां घोररूपाणाम् । लोकहिंसाविहाराणां जनवधैकलीलानाम् । महास्यानां
विकृतमुखानामिति यावत् । उदीर्णानां गर्वितानाम् । सर्वोद्योगं
सर्वप्रकारैरुद्योगम्, सर्वायुधवाहनादिभिरुद्योगमित्यर्थः  ॥  ३।२२।८१०  ॥   

  

उपस्थापय मे क्षिप्रं रथं सौम्य धनूंषि च ।  

शरांश्चित्रांश्च खङ्गांश्च शक्तीश्च विविधाः शिताः  ॥  ३।२२।११  ॥   

शक्तीः आयुधविशेषान्  ॥  ३।२२।११  ॥   

  

अग्रे निर्यातुमिच्छामि पौलस्त्यानां महात्मनाम् ।  

वधार्थं दुर्विनीतस्य रामस्य रणकोविदः  ॥  ३।२२।१२  ॥   

पौलस्त्यानां पुलस्त्यवंश्यानामग्रे रणकोविदो ऽहं गन्तुमिच्छामीत्यन्वयः ।
रामस्य रणज्ञत्वात् पौलस्त्यानां वधार्थमिति दैवीवाक् भाविसूचिनी  ॥ 
३।२२।१२  ॥   

  

इति तस्य ब्रुवाणस्य सूर्यवर्णं महारथम् ।  

सदश्वैः शबलैर्युक्तमाचचक्षे ऽथ दूषणः  ॥  ३।२२।१३  ॥   

शबलैः नानावर्णैः । "शबलैताश्च कर्बुरे" इत्यमरः । महारथं
सदश्वैर्युक्तमाचचक्ष इत्यन्वयः । ३।२२।१३  ॥   

  

तं मेरुशिखराकारं तप्तकाञ्चनभूषणम् ।  

हेमचक्रमसम्बाधं वैडूर्यमयकूबरम्  ॥  ३।२२।१४  ॥   

तप्तकाञ्चनं परिशुद्धकाञ्चनम् । असम्बाधं विस्तीर्णम् । कूबरः युगन्धरः ।
"कूबरस्तु युगङ्धरः" इत्यमरः  ॥  ३।२२।१४  ॥   

  

मत्स्यैः पुष्पैर्द्रुमैः शैलैश्चन्द्रसूर्यैश्च काञ्चनैः ।  

मङ्गलैः पक्षिसङ्घैश्च ताराभिरभिसंवृतम् । ३।२२।१५  ॥   

ध्व़जनिस्त्रिंशसम्पन्नं किङ्किणीकविराजितम् ।  

सदश्वयुक्तं सोमर्षादारुरोह खरो रथम्  ॥  ३।२२।१६  ॥   

निशाम्य तु रथस्थं तं राक्षसा भीमविक्रमाः ।  

तस्थुः सम्परिवार्यैनं दूषणं च महाबलम्  ॥  ३।२२।१७  ॥   

खरस्तु तान् महेष्वासान् घोरवर्मायुधध्वजान् ।  

निर्यातेत्यब्रमीद्धृष्टो रथस्थः सर्वराक्षसान्  ॥  ३।२२।१८  ॥   

मङ्गलैः मङ्गलावहैः अलङ्कारकरैरित्यर्थः । काञ्चनैः काञ्चनविकारैः । इदं
विशेषणद्वयं मत्स्यादिसर्वविशेषणम् । निस्रिंशः असिः  ॥  ३।२२।१५१८  ॥   

  

ततस्तद्राक्षसं सैन्यं घोरवर्मायुधध्वजम् ।  

निर्जगाम जनस्थानान्महानादं महाजवम्  ॥  ३।२२।१९  ॥   

तत इति । राक्षसं राक्षससम्बन्धि  ॥  ३।२२।१९  ॥   

  

मुद्गरैः पट्टिशैः शूलैः सुतीक्ष्णैश्च परश्वधैः ।  

खङ्गैश्चक्रैश्च हस्तस्थैर्भ्राजमानैश्च तोमरैः  ॥  ३।२२।२०  ॥   

शक्तिभिः परिघैर्घोरैरतिमात्रैश्च कार्मुकैः ।  

गदासिमुसलैर्वज्रैर्घृहीतैर्भीमदर्शनैः  ॥  ३।२२।२१  ॥   

राक्षसानां सुघोराणां सहस्राणि चतुर्दश ।  

निर्यातानि जनस्थानात् खरचित्तानुवर्त्तिनाम्  ॥  ३।२२।२२  ॥   

मुद्गरः लोहमयगदा । पट्टिशः "पट्टयम्" इति द्रमिडनामयुक्त आयुधविशेषः ।
तोमरः "वल्लयम्" इति द्रमिडनामयुक्तः । शक्तिः "ईट्टी" इति द्रमिडनामकः ।
परिघः "कुण्डान्तडी" इति द्रमिडनामा । अतिमात्रैः महद्भिः वज्रैः
अष्टास्रैरायुधैः  ॥  ३।२२।२०२२  ॥   

  

तांस्त्वभिद्रवतो दृष्ट्वा राक्षसान् भीमविक्रमान् ।  

खरस्यापि रथः किञ्चिज्जगाम तदनन्तरम्  ॥  ३।२२।२३  ॥   

तांस्त्विति । किञ्चिज्जगाम सेनासम्मर्दादिति भावः । खरानुज्ञाभावाद्वा  ॥ 
३।२२।२३  ॥   

  

ततस्तान् शबलानश्वांस्तप्तकञ्चनबूषितान् ।  

खरस्य मतिमाज्ञाय सारथिः समचोदयत्  ॥  ३।२२।२४  ॥   

मतिं सम्मतिम् । यात्राभिप्रायमिति यावत् । ३।२२।२४  ॥   

  

स चोदितो रथः शीघ्रं खरस्य रिपुघातिनः ।  

शब्देनापूरयामास दिशश्च प्रदिशस्तदा  ॥  ३।२२।२५  ॥   

शब्देन नेमिघोषेण । प्रदिशः विदिशः  ॥  ३।२२।२५  ॥   

  

प्रवृद्धमन्युस्तु खरः खरस्वनो रिपोर्वधार्थं त्वरितो यथान्तकः ।  

अचूचुदत्सारथिमुन्नदन् घनं महाबलो मेघ इवाश्म वर्षवान्  ॥  ३।२२।२६  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे द्वाविंशः
सर्गः  ॥  २२  ॥   

  

महाबलः झञ्झामारुतः । "झञ्झावातो महाबलः" इति निघण्टुः । तद्वान् अर्श
आद्यच् । झञ्झामारुतप्रेरित इत्यर्थः । महानिल इत्यापि पाठः, ।
अश्मवर्षवान् अश्मवर्षोद्युक्त इत्यर्थः । घनम् उपरितत(न)मेघम्  ॥  ३।२२।२६
 ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने द्वाविंशः सर्गः  ॥  २२  ॥   


