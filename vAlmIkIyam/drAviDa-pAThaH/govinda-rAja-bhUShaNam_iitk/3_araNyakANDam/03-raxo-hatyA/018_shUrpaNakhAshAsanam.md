+++
title = "०१८ शूर्पणखाशासनम्"
title_english = "018 Lakshmana punishes Surpanakha"

+++


ततः शूर्पणखां रामः कामपाशावपाशिताम् ।  

स्वच्छया श्लक्ष्णया वाचा स्मितपूर्वमथाब्रवीत्  ॥  ३।१८।१  ॥   

अथ खरक्रोधहेतुः शूर्पणखाविरुपकरणमष्टादशे तत इत्यादि । ततः तत्र
पर्णशालायाम् । अथ शूर्पणखावचनानन्तरम् । स्वच्छया स्पष्टार्थया ।
श्लक्ष्णया मृद्व्या । काम एव पाशः तेनावपाशितां सञ्जातपाशां
बद्धामित्यर्थः  ॥  ३।१८।१  ॥   

  

कृतदारो ऽस्मि भवति भार्येयं दयिता मम ।  

त्वद्विधानां तु नारीणां सुदुःखा ससपत्नता  ॥  ३।१८।२  ॥   

कृतदारः स्वीकृतभार्यः । करोतेरनेकार्थत्वात् अस्मीत्यस्मिन्नर्थे निपातः ।
भवतीति शूर्पणखायाः सम्बोधनम् । इष्टात्वेन त्यक्तुमनर्हेत्याह दयितेति ।
तर्हि "तुल्योनेकत्रदक्षिणः" इत्युक्तदक्षिणो भवेत्याशङ्क्याह
त्वद्विधानामिति । सुदुःखा सुतरां दुःखकरी । सपत्न्या सहिता ससपत्नी तस्या
भावः ससपत्नता "त्वतलोर्गुणवचनस्य" इति पुंवद्भावः । गुणत्वं चास्य न
शुक्लतादिवत् किन्तु कठिनत्वमित्यादिवत् द्रव्यत्वव्यावृतिः । अतः
सपत्नीसाहित्यरूपगुणवचनत्वात् पुंवद्भावः  ॥  ३।१८।२  ॥   

  

अनुजस्त्वेष मे भ्राता शीलवान् प्रियदर्शनः ।  

श्रीमानाकृतदारश्च लक्ष्मणो नाम वीर्यवान्  ॥  ३।१८।३  ॥   

अकृतदारः असहकृतदार इत्यर्थः । "न वितथा परिहासकथास्वपि" इत्यक्तेः "अनृतं
नोक्तपूर्वं मे न च वक्ष्ये कदाचन" इत्युक्तेश्च अकृतदार इति नार्थः  ॥ 
३।१८।३  ॥   

  

अपूर्वी भार्यया चार्थी तरुणः प्रियदर्शनः ।  

अनुरूपश्च तेभर्ता रूपस्यास्य भविष्यति  ॥  ३।१८।४  ॥   

पूर्वं भार्यासुखं ज्ञातमनेन । पूर्वी "पूर्वादिनिः" इति इनिः । न पूर्वी
अपूर्वी, चिरादज्ञातभार्यासुख इत्यर्थः । अत एव भार्यया अर्थी प्रयोजनवान्
। इदं वचनद्वयं स्वभार्याविषयकान्तराशयेन प्रयुक्तम् । अनुरूपश्च
तेभर्तेत्यत्र अभर्तेति च्छेदेनान्तराशयः । रूपस्यास्य कुत्सितस्य
रूपस्येत्यर्थः  ॥  ३।१८।४  ॥   

  

एनं भज विशालाक्षि भर्तारं भ्रातरं मम ।  

असपत्ना वरारोहे मेरुमर्कप्रभा यथा  ॥  ३।१८।५  ॥   

इति रामेण सा प्रोक्ता राक्षसी काममोहिता ।  

विसृज्य रामं सहसा ततो लक्ष्मणमब्रवीत्  ॥  ३।१८।६  ॥   

अस्य रूपस्य ते युक्ता भार्याहं वरवर्णिनी ।  

मया सह सुखं सर्वान् दण्डकान् विचरिष्यसि  ॥  ३।१८।७  ॥   

विशालाक्षी वर्तुलतया विशालाक्षीत्वमपि गम्यते । अर्कप्रभा मेरुं यथा भजति
तथेत्यन्वयः । अर्कप्रभा मेरुं प्राप्ता यथा निवर्तते तथेत्यप्यर्थः । एवं
रामो दयालुतया स्वस्मिन् काममोहेन प्राप्तायाः स्त्रियाः सहसा धिक्कारेण
दुःखं मा भूदिति परिहासकथां प्रवर्तयामास  ॥  ३।१८।५७  ॥   

  

एवमुक्तस्तु सौमित्री राक्षस्या वाक्यकोविदः ।  

ततः शूर्पनखीं स्मित्वा लक्ष्मणो युक्तमब्रवीत्  ॥  ३।१८।८  ॥   

शूर्प इव नखो यस्याः सा शूर्पनखी । सञ्ज्ञाया अविवक्षितत्वात्
"स्वाङ्गाच्चोपसर्जनादसंयोगोपधात्" इति ङीष् । असञ्ज्ञात्वादेव
"पूर्वपदात्सञ्ज्ञायामगः" इति णत्वाभावः  ॥  ३।१८।८  ॥   

  

कथं दासस्य मे दासी भार्या भवितुमिच्छसि ।  

सो ऽहमार्येण परवान् भ्रात्राकमलवर्णिनि  ॥  ३।१८।९  ॥   

दासस्य मे भार्या भूत्वा कथं दासी भवितुमिच्छसि । कस्य दासस्त्वमित्यत्राह
सो ऽहमिति । अहमार्येण ज्येष्ठेन भ्रात्रा । परवान् नाथवान्
"दूरानात्मोत्तमाः पराः" इत्यमरः । तस्य दासो ऽहमित्यर्थः ।
अकमलवर्णिनीत्यपि च्छेदः  ॥  ३।१८।९  ॥   

  

समृद्धार्थस्य सिद्धार्थामुदितामलवर्णिनी ।  

आर्यस्य त्वं विशालाक्षि भार्या भव यवीयसी  ॥  ३।१८।१०  ॥   

सिद्धार्था सिद्धनिवृत्तिः । "अर्थो ऽभिधेयरैवस्तुप्रयोजननिवृत्तिषु"
इत्यमरः । अमुदिता मलवर्णिनीत्यपि । यवीयसी कनिष्ठा हीना च  ॥  ३।१८।१०  ॥   

  

एनां विरूपामसतीं करालां निर्णतोदरीम् ।  

भार्यां वृद्धां परित्यज्य त्वामेवैष भजिष्यति  ॥  ३।१८।११  ॥   

सीतायां विद्यमानायां कथं मां परिग्रहीष्यतीत्यत्राह एनामिति ।
एतादृशावस्थां त्वामेव परित्यज्य सीतां भजिष्यतीति हार्दो ऽर्थः । असतीम्
अप्रशस्तामिति सीतापक्षे, अतो न पुरः स्फूर्तिकदोषः । करालां दन्तुराम् ।
निर्णतं निरतिशयम् उदरं यस्यास्ताम्  ॥  ३।१८।११  ॥   

  

को हि रूपमिदं श्रेष्ठं सन्त्यज्य वरवर्णिनि ।  

मानुषीषु वरारोहे कुर्याद्भावं विचक्षणः  ॥  ३।१८।१२  ॥   

को हीति विपरीतलक्षणा  ॥  ३।१८।१२  ॥   

  

इति सा लक्ष्मणेनोक्ता कराला निर्णतोदरी ।  

मन्यते तद्वचस्तथ्यं परिहासाविचक्षणा  ॥  ३।१८।१३  ॥   

परिहासाविचक्षणा परिहासानभिज्ञा  ॥  ३।१८।१३  ॥   

  

सा रामं पर्णशालायामुपविष्टं परन्तपम् ।  

सीतया सह दुर्धर्षमब्रवीत् काममोहिता  ॥  ३।१८।१४  ॥   

पर्णशालायामित्यनेन लक्ष्मणो बहिरेव स्थित इति गम्यते  ॥  ३।१८।१४  ॥   

  

एनां विरूपामसतीं करालां निर्णतोदरीम् ।  

वृद्धां भार्यामवष्टभ्य मां न त्वं बहुमन्यसे  ॥  ३।१८।१५  ॥   

अवष्टभ्य अवलम्ब्य  ॥  ३।१८।१५  ॥   

  

अद्येमां भक्षयिष्यामि पश्यतस्तव मानुषीम् ।  

त्वया सह चरिष्यामि निस्सपत्ना यथासुखम्  ॥  ३।१८।१६  ॥   

पश्यतः तव त्वयि पश्यति । निस्सपत्ना निष्प्रतिबन्धिका  ॥  ३।१८।१६  ॥   

  

इत्युक्त्वा मृगशावाक्षीमलातसदृशेक्षणा ।  

अभ्यधावत् सुसङ्क्रुद्धा महोल्का रोहिणीमिव  ॥  ३।१८।१७  ॥   

अलातसदृशेक्षणा निर्ज्वालकाष्ठाग्नितुल्येक्षणा । उल्का निर्गतज्वाला सा
चोत्पातकालभाविनी प्रकृते विवक्षिता  ॥  ३।१८।१७  ॥   

  

तां मृत्युपाशप्रतिमामापतन्तीं महाबलः ।  

निगृह्य रामः कुपितस्ततो लक्ष्मणमब्रवीत्  ॥  ३।१८।१८  ॥   

निगह्य हुंकारेण प्रतिषिद्ध्य  ॥  ३।१८।१८  ॥   

  

क्रूरैरनार्यैः सौमित्रे परिहासः कथञ्चन ।  

न कार्यः पश्य वैदेहीं कथञ्चित् सौम्य जीवतीम्  ॥  ३।१८।१९  ॥   

अनार्यैः दुर्जनैः । कथञ्चिज्जीवतीं शूर्पणखायाः क्रौर्यमालोक्य कथञ्चित्
स्वास्थ्यमापन्नाम्  ॥  ३।१८।१९  ॥   

  

इमां विरूपामसतीमतिमत्तां महोदरीम् ।  

राक्षसीं पुरुषव्याघ्र विरूपयितुमर्हसि  ॥  ३।१८।२०  ॥   

इमामिति । पूर्वमेव विरूपां पुनर्विरूपयेति भावः ।
एतावत्पर्यन्तमपराधाभावत्तूष्णीं स्थितम्, अद्य सीताक्रमणव्याजेनेमां
विरूपयेत्यर्थः  ॥  ३।१८।२०  ॥   

  

इत्युक्तो लक्ष्मणस्तस्याः क्रुद्धो रामस्य पार्श्वतः ।  

उद्धत्य खङ्गं चिच्छेद कर्णनासं महाबलः  ॥  ३।१८।२१  ॥   

तस्याः कर्णनासमित्यन्वयः । प्राण्यङ्गत्वादेकवद्भावः । रामे बद्धभावाया
अपि शूर्पणखायास्तदीयापचारेण हानिर्जातेत्यनुसन्धेयम्  ॥  ३।१८।२१  ॥   

  

निकृत्तकर्णनासा तु विस्वरं सा विनद्य च ।  

यथागतं प्रदुद्राव घोरा शूर्पणखा वनम्  ॥  ३।१८।२२  ॥   

यथागतम् आगतमार्गमनतिक्रम्य वनं प्रदुद्रावेति सम्बन्धः  ॥  ३।१८।२२  ॥   

  

सा विरूपा महाघोरा राक्षसी शोणितोक्षिता ।  

ननाद विविधान्नादान् यथा प्रावृषि तोयदः  ॥  ३।१८।२३  ॥   

शोणितोक्षिता रक्तेन सिक्ता । नादान्ननाद नादान् चकारेत्यर्थः । ओदनपाकं
पचतीतिवत् । प्रावृषि वर्षकाले  ॥  ३।१८।२३  ॥   

  

सा विक्षरन्ती रुधिरं बहुधा घोरदर्शना ।  

प्रगृह्य बाहू गर्जन्ती प्रविवेश महावनम्  ॥  ३।१८।२४  ॥   

विक्षरन्ती स्रवन्ती । रुधिरं रक्तम् । प्रगृह्य उद्यम्य  ॥  ३।१८।२४  ॥   

  

ततस्तु सा राक्षससङ्घसंवृतं खरं जनस्थानगतं विरूपिता ।  

उपेत्य तं भ्रातरमुग्रदर्शनं पपात भूमौ गगनाद्यथा ऽशनिः  ॥  ३।१८।२५  ॥   

तं रामवध्यत्वेन प्रसिद्धम् । यथा ऽशनिः अशनिरिव गगनात् भूमौ पपात ।
३।१८।२५  ॥   

  

ततः सभार्यं भयमोहमूर्च्छिता सलक्ष्मणं राघवमागतं वनम् ।  

विरूपणं चात्मनि शोणितोक्षिता शशंस सर्वं भगिनी खरस्य सा  ॥  ३।१८।२६  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे अष्टादशः
सर्गः  ॥  १८  ॥   

  

उत्तरसर्गार्थमेकेन सङ्गृह्णाति ततः सभार्यमिति । भयजो मोहोभयमोहः
निस्सञ्ज्ञता तेन मूर्च्छिता व्याप्ता । राघवं वनमागतं शशंस आत्मविरूपाणं च
सर्वं शशंस, समूलं शशंसेत्यर्थः । खरस्य भगिनी
सपत्नीमातृपुत्रत्वान्मातृष्वसेयत्वाच्चेति पूर्वमुपपादितम्  ॥  ३।१८।२६
 ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने अष्टादशः सर्गः  ॥  १८  ॥   


