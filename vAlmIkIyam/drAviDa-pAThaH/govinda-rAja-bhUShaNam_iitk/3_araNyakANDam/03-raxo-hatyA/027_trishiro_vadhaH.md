+++
title = "०२७ त्रिशिरो वधः"
title_english = "027 Elimination of Trishira"

+++


खरं तु रामाभिमुखं प्रयान्तं वाहिनीपतिः ।  

राक्षसस्त्रिशिरा नाम सन्निपत्येदमब्रवीत्  ॥  ३।२७।१  ॥   

त्रिशिरःशिरसां छेददृष्टान्तेन स्वसेविनाम् । दुःखत्रयनिहन्तारं
लक्ष्मणाग्रजमाश्रये  ॥  खरं त्विति । वाहिनीपतिः सेनापतिः । सन्निपत्य
समीपमागत्येत्यर्थः  ॥  ३।२७।१  ॥   

  

मां नियोजय विक्रान्त सन्निवर्तस्व साहसात् ।  

पश्य रामं महाबाहुं संयुगे विनिपातितम्  ॥  ३।२७।२  ॥   

साहसात् युद्धाभिमुख्यलक्षणात् । विनिपातितमिति मयेति शेषः  ॥  ३।२७।२  ॥   

  

प्रतिजानामि ते सत्यमायुधं चाहमालभे ।  

यथा रामं वधिष्यामि वधार्हं सर्वरक्षसाम्  ॥  ३।२७।३  ॥   

आलभे स्पृशामि । प्रतिज्ञाप्रकारमाह यथेति । सर्वरक्षसां सर्वरक्षोभिः  ॥ 
३।२७।३  ॥   

  

अहं वास्य रणे मृत्युरेष वा समरे मम ।  

विनिवृत्य रणोत्साहान्मुहूर्तं प्राश्निको भव  ॥  ३।२७।४  ॥   

मृत्युः मारयिता । प्राश्निकः जयापजयनिर्णायकः  ॥  ३।२७।४  ॥   

  

प्रहृष्टे वा हते रामे जनस्थानं प्रयास्यसि ।  

मयि वा निहते रामं संयुगायोपयास्यसि  ॥  ३।२७।५  ॥   

प्रहृष्टे गर्विष्ठे । संयुगाय युद्धं कर्तुम् । "क्रियार्थोपपदस्य च
कर्मणि स्थानिनः" इति चतुर्थी  ॥  ३।२७।५  ॥   

  

खरस्त्रिशिरसा तेन मृत्युलोभात्प्रसादितः ।  

गच्छ युद्ध्येत्यनुज्ञातो राघवाभिमुखो ययौ  ॥  ३।२७।६  ॥   

मृत्युलोभात् मृत्युना कृतो लोभो युद्धलोभस्तमात् । प्रसादितः निवर्तित इति
यावत् । युद्ध्य युद्धं कुरु । अनुज्ञातः खरेणेति शेषः । त्रिशिरा इति
सिद्धम्  ॥  ३।२७।६  ॥   

  

त्रिशिराश्च रथेनैव वाजियुक्तेन भास्वता ।  

अभ्यद्रवद्रणे रामं त्रिशृङ्ग इव पवर्तः  ॥  ३।२७।७  ॥   

त्रिशिराश्चेति चकारो न समुच्चयार्थः  ॥  ३।२७।७  ॥   

  

शरधारासमूहान् स महामेघ इवोत्सृजन् ।  

व्यसृजत्सदृशं नादं जलार्द्रस्य तु दुन्दुभेः  ॥  ३।२७।८  ॥   

शरा एव धाराः आसाराः तासां समूहान् । जलार्द्रस्येति । दुन्दुभिशब्दः
पुंलिङ्गः । "भेरी स्त्री दुन्दुभिः पुमान्" इत्युक्तेः । दुन्दुभेः
दुन्दुभिनादस्य । जलार्द्रस्येत्यनेनास्य हीनस्वरत्वमुक्तम्  ॥  ३।२७।८  ॥   

  

आगच्छन्तं त्रिशिरसं राक्षसं प्रेक्ष्य राघवः ।  

धनुषा प्रतिजग्राह विधून्वन् सायकान् शितान्  ॥  ३।२७।९  ॥   

धनुषा सायकान् विधून्वन् कम्पयन्, मुञ्चन्निति यावत्  ॥  ३।२७।९  ॥   

  

स सम्प्रहारस्तुमुलो रामत्रिशिरसोर्महान् ।  

बभूवातीव बलिनोः सिंहकुञ्जरयोरिव  ॥  ३।२७।१०  ॥   

सम्प्रहारो युद्धम्  ॥  ३।२७।१०  ॥   

  

ततस्त्रिशिरसा बाणैर्ललाटे ताडितस्त्रिभिः ।  

अमर्षी कुपुतो रामः संरब्धमिदमब्रवीत्  ॥  ३।२७।११  ॥   

संरब्धं सकोपमित्यर्थः । लोके कश्चित्कुपितो ऽपि वचनेन कोपं न प्रकटयति,
अयं तु प्रकटयतीति भावः  ॥  ३।२७।११  ॥   

  

अहो विक्रमशूरस्य राक्षसस्येदृशं बलम् ।  

पुष्पैरिव शरैर्यस्य ललाटे ऽस्मि परिक्षतः  ॥  ३।२७।१२  ॥   

ममापि प्रतिगृह्णीष्व शरांश्चापगुणच्युतान् ।  

एवमुक्त्वा तु संरब्धः शरानाशीविषोपमान् ।  

त्रिशिरोवक्षसि क्रुद्धो निजघान चतुर्दश  ॥  ३।२७।१३  ॥   

अहो इत्यादि व्यङ्ग्योक्तिः । विक्रमः पराभिभवनं तत्र शूरस्य
समर्थस्येत्यर्थः । ईदृशमित्यस्यैव विवरणम् पुष्पैरिवेत्यर्धम् । ललाटे
स्वललाटे । लालाटे स्वल्पापि क्षतिर्बधिका भवति सापि नास्तीति सूचयितुं
पुष्पतौल्यम् । चापगुणः चापमुर्वी । संरब्धः सन्नेवमुक्त्वा क्रुद्धो
निजघानेत्यन्वयः  ॥  ३।२७।१२,१३  ॥   

  

चतुर्भिस्तुरगानस्य शरैः सन्नतपर्वभिः ।  

न्यपातयत तेजस्वी चतुरस्तस्य वाजिनः  ॥  ३।२७।१४  ॥   

सन्नतपर्वभिः ऋजुपर्वभिः । वाजिनः वेगवतः  ॥  ३।२७।१४  ॥   

  

अष्टभिः सायकैः सूतं रथोपस्थे न्यपातयत् ।  

रामश्चिच्छेद बाणेन ध्वजं चास्य समुच्छ्रितम्  ॥  ३।२७।१५  ॥   

रथोपस्थे रथोपरिभागे  ॥  ३।२७।१५  ॥   

  

ततो हतरथात्तस्मादुत्पतन्तं निशाचरम् ।  

बिभेद रामस्तं बाणैर्हृदये सो ऽभवज्जडः  ॥  ३।२७।१६  ॥   

सायकैश्चाप्रमेयात्मा सामर्षस्तस्य रक्षसः ।  

शिरांस्यपातयद्रामो वेगवद्भिस्त्रिभिः शितैः  ॥  ३।२७।१७  ॥   

हतरथात् हतहयसारथिकरथात् । हृदये वक्षसि बिभेदेत्यन्वयः । जडः निश्चेष्टः
 ॥  ३।२७।१६,१७  ॥   

  

स भूमौ रुधिरोद्गारी रामबाणाभिपीडितः ।  

न्यपतत् पतितैः पूर्वं स्वशिरोभिर्निशाचरः  ॥  ३।२७।१८  ॥   

पूर्वं पतितैः शिरोभिः हेतुभिः स्वयं न्यपतत्  ॥  ३।२७।१८  ॥   

  

हतशेषास्ततो भग्ना राक्षसाः खरसंश्रयाः ।  

द्रवन्ति स्म न तिष्ठन्ति व्याघ्रत्रस्ता मृगा इव  ॥  ३।२७।१९  ॥   

तान् खरो द्रवतो दृष्ट्वा निवर्त्य रुषितः स्वयम् ।  

राममेवाभिदुद्राव राहुश्चन्द्रमसं यथा  ॥  ३।२७।२०  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे सप्तविंशः
सर्गः  ॥  २७  ॥   

खरसंश्रयाः खरसेवकाः  ॥  ३।२७।१९,२०  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने सप्तविंशः सर्गः  ॥  २७  ॥   


