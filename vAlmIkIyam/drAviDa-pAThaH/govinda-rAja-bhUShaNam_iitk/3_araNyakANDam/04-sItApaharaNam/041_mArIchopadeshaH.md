+++
title = "०४१ मारीचोपदेशः"
title_english = "041 Maareecha dissuades Ravana"

+++


आज्ञप्तो ऽराजवद्वाक्यं प्रतिकूलं निशाचरः ।  

अब्रवीत् परुषं वाक्यं मरीचो राक्षसाधिपम्  ॥  ३।४१।१  ॥   

येन सर्वात्मना वर्ज्यं प्रातिकूल्यं हितैषिणाम् । सर्वलोकानुकूलं तमाश्रये
रघुनायकम्  ॥  आज्ञप्त इत्यादि । अराजवत् यदा रामप्रातिकूल्ये
प्रवृत्तस्तदैव राजत्वं गतमिति मुनेराशयः । यद्वा राजवत् राजार्हं
"तदर्हम्" इत्यर्हार्थं वतिः । यद्वा राजवदिति पूर्वसर्गोक्तमौद्धत्यं
लक्ष्यते । वाक्यं वाक्यार्थानुष्ठानं मृगरूपमासाद्य त्वया
गन्तव्यमित्येवंरूपं प्रतीत्यर्थः । यद्वा प्रतिकूलं वाक्यम् आज्ञप्तः
चोदितः उक्त इत्यर्थः  ॥  ३।४१।१  ॥   

  

केनायमुपदिष्टस्ते विनाशः पापकर्मणा ।  

सपुत्रस्य सराष्ट्रस्य सामात्यस्य निशाचर  ॥  ३।४१।२  ॥   

विनाशः विनाशोपायः  ॥  ३।४१।२  ॥   

  

कस्त्वया सुखिना राजन्नाभिनन्दति पापकृत् ।  

केनेदमुपदिष्टं ते मुत्युद्वारमुपायतः  ॥  ३।४१।३  ॥   

सुखिना त्वया, अवस्थानमिति शेषः । मृत्युद्वारं मृत्युद्वारतुल्यमिदं
कार्यम् । उपायतः व्याजेन  ॥  ३।४१।३  ॥   

  

शत्रवस्तव सुव्यक्तं हीनवीर्या निशाचराः ।  

इच्छन्ति त्वां विनश्यन्तमुपरुद्धं बलीयसा  ॥  ३।४१।४  ॥   

बलीयसा रामेण । उपरुद्धम् आक्रान्तम् । अत एव विनश्यन्तं त्वामिच्छन्ति
त्वद्विनाशं रामविरोधमुखेनेच्छन्तीत्यर्थः  ॥  ३।४१।४  ॥   

  

केनेदमुपदिष्टं ते क्षुद्रेणाहितवादिना ।  

यस्त्वामिच्छति नश्यन्तं स्वकृतेन निशाचर  ॥  ३।४१।५  ॥   

न केवलं शत्रवः तत्रापि क्षुद्रा एवेदं कार्यमिच्छन्तीत्याह केनेति ।
स्वकृतेन त्वत्कृताकृत्येन  ॥  ३।४१।५  ॥   

  

वध्याः खलु न हन्यन्ते सचिवास्तव रावण ।  

ये त्वामुत्पथमारुढं न निगृङ्णन्ति सर्वशः  ॥  ३।४१।६  ॥   

ये उत्पथं लोकशास्त्रविरुद्धमार्गम् । आरूढं प्रविष्टं त्वां न निगृह्णन्ति
तस्मान्मार्गान्न निवर्तयन्ति ते सचिवाः वध्याः वधार्हाः  ॥  ३।४१।६  ॥   

  

अमात्यैः कामवृत्तो हि राजा कापथमाश्रितः ।  

निग्राह्यः सर्वथा सद्भिर्न निग्राह्यो निगृह्यसे  ॥  ३।४१।७  ॥   

एतदुपयुक्तत्वेन सचिवकर्तव्यं दर्शयन् प्रकृते तदभावं चतुर्थपादेनाह
अमात्यैरिति । कापथं कुमार्गम् । निग्राह्यः निवर्तनीयः  ॥  ३।४१।७  ॥   

  

धर्ममर्थं च कामं च यशश्च जयतां वर ।  

स्वामिप्रसादात् सचिवाः प्राप्नुवन्ति निशाचर  ॥  ३।४१।८  ॥   

स्वामिप्रसादात् स्वामिनः प्रसन्नभावात्, स्वामिसाद्गुण्यादित्यर्थः  ॥ 
३।४१।८  ॥   

  

विपर्यये तु तत्सर्वं व्यर्थं भवति रावण ।  

व्यसनं स्वामिवैगुण्यात् प्राप्नुवन्तीतरे जनाः  ॥  ३।४१।९  ॥   

विपर्यये स्वामिवैगुण्ये । स्वामिवैगुण्यान्न केवलममात्या एव नश्यन्ति
किन्तु तदितरे ऽपि जना इत्याह व्यसनमिति  ॥  ३।४१।९  ॥   

  

राजमूलो हि धर्मश्च जयश्च जयतां वर ।  

तस्मात्सर्वास्ववस्थासु रक्षितव्या नराधिपाः  ॥  ३।४१।१०  ॥   

उक्तमर्थमुपसंहरति तस्मादिति  ॥  ३।४१।१०  ॥   

  

राज्यं पालयितुं शक्यं न तीक्ष्णेन निशाचर ।  

न चापि प्रतिकूलेन नाविनीतेन राक्षस  ॥  ३।४१।११  ॥   

तीक्ष्णेन क्रूरदण्डेन । प्रतिकूलेन प्रजाविरुद्धेन । अविनीतेन
इन्द्रियजयरहितेन । "विनयो हीन्द्रियजयः" इति कामन्दकः  ॥  ३।४१।११  ॥   

  

ये तीक्ष्णमन्त्राः सचिवा भज्यन्ते सह तेन वै ।  

विषमे तुरगाः शीघ्रा मन्दसारथयो यथा  ॥  ३।४१।१२  ॥   

तीक्ष्णमन्त्राः तीक्ष्णोपायप्रयोक्तारः । तेन स्वमन्त्रग्राहिणा राज्ञा सह
। विषमे निम्नोन्नतप्रदेशे । शीघ्रगास्तुरगाः मन्दसारथयः अपटुसारथयः सन्तः
। यथा सारथिना सह नश्यन्ति नथेत्यर्थः  ॥  ३।४१।१२  ॥   

  

बहवः साधवो लोके युक्ता धर्ममनुष्ठिताः ।  

परेषामपराधेन विनष्टाः सपरिच्छदाः  ॥  ३।४१।१३  ॥   

उत्तरश्लोके वक्ष्यमाणस्य सामान्यन्यायं दर्शयति बहव इति । साधवो धर्मज्ञाः
। युक्ताः नीतिमार्गनिष्ठाः । धर्मम् अनुष्ठिताः अनुष्ठितवन्तः ।
"गत्यर्थाकर्मक" इत्यादिना कर्तरिक्तः । सपरिच्छदाः सपरिवाराः  ॥  ३।४१।१३
 ॥   

  

स्वामिना प्रतिकूलेन प्रजास्तीक्ष्णेन रावण ।  

रक्ष्यमाणा न वर्धन्ते मेषा गोमायुना यथा  ॥  ३।४१।१४  ॥   

गोमायुना क्रोष्ट्रा । स हि मेषघातुक इति प्रसिद्धिः  ॥  ३।४१।१४  ॥   

  

अवश्यं विनशिष्यन्ति सर्वे रावण राक्षसाः ।  

येषां त्वं कर्कशो राजा दुर्बुद्धिरजितेन्द्रियः  ॥  ३।४१।१५  ॥   

कर्कशः क्रूरबुद्धिः  ॥  ३।४१।१५  ॥   

  

तदिदं काकतालीयं घोरमासादितं मया ।  

अत्रैव शोचनीयस्त्वं ससैन्यो विनशिष्यसि  ॥  ३।४१।१६  ॥   

काकतालीयं यादृच्छिकम् । घोरं भयङ्करमिदं कृत्यं मया आसादितं ततो नाहं
शोच्यः, नहि प्रमादविपन्नः शोच्य इति भावः । यद्वा ससैन्यस्त्वं
विनशिष्यसीत्यत्रैव कृत्ये त्वं मे शोचनीयः बुद्धिपूर्वकारी त्वमेव हि
शोच्य इति भावः । यद्वा ससैन्यो विनशिष्यसीति यत् तदिदं काकतालीयं घोरं
कार्यं त्वया आसादितम् । अत्रैव मया त्वं शोचनीयः । हन्त दैवान्महाननर्थो
राज्ञ उपस्थित इति शोचामीत्यर्थः  ॥  ३।४१।१६  ॥   

  

मां निहत्य तु रामश्च नचिरात्त्वां वधिष्यति ।  

अनेन कृतकृत्यो ऽस्मि म्रिये यदरिणा हतः  ॥  ३।४१।१७  ॥   

दर्शनादेव रामस्य हतं मामुपधारय ।  

आत्मानं च हतं विद्धि हृत्वा सीतां सबान्धवम्  ॥  ३।४१।१८  ॥   

आनयिष्यसि चेत् सीतामाश्रमात् सहितो मया ।  

नैव त्वमसि नाहं च नैव लङ्का न राक्षसाः  ॥  ३।४१।१९  ॥   

त्वयि विद्यमाने मम का हानिरित्यत्राह मामिति । नचिरात् क्षणेनैव । अहं न
शोयनीय इत्यत्र हेतुमाह अनेनेति । तवारिणा रामेण हतो म्रिये इति यत् अनेन
हेतुना कृतकृत्यो ऽस्मि ।
विश्वामित्रयागसंरक्षणप्रभृतिखरादिवधान्तातिमानुषचारित्रानुस्मृतिकृतासाधारणमहिमस्फूर्त्या
राघवं परमपुरुषं निश्चितवतो मम तत्करप्रापितमरणस्य परमपुरुषार्थत्वादिति
भावः । तथोक्तं नृसिंहपुराणे "रामादपि हि मर्तव्यं मर्तव्यं रावणादपि ।
उभयोरपि मर्तव्ये वरं रामान्न रावणात्  ॥ " इति। यद्वा त्वत्तो
निरुपाधिकवधाच्छत्रुहस्ताद्वधो निःश्रेयसकर इति भावः  ॥  ३।४१।१७१९  ॥   

  

निवार्यमाणस्तु मया हितैषिणा न मृष्यसे वाक्यमिदं निशाचर ।  

परेतकल्पा हि गतायुषो नरा हितं न गृह्णन्ति सुहृद्भिरीरितम्  ॥  ३।४१।२०
 ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
एकचत्वारिंशः सर्गः  ॥  ४१  ॥   

उक्तमर्थं न्यायप्रदर्शनेन प्रतिपादयति निवार्यमाण इति । हिर्हेतौ ।
यस्मात् गतायुषो नराः हितं न गृह्णन्ति तस्माद्वाक्यमिदं न मृष्यसे न सहसे,
गतायुष्कत्वाद्धितं न गृह्णासीत्यर्थः । परेतकल्पाः आसन्नमरणाः ।
ईषदसमाप्तौ कल्पप्प्रत्ययः  ॥  ३।४१।२०  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने एकचत्वारिंशः सर्गः  ॥  ४१  ॥   


