+++
title = "०४५ सीतादुर्वचनात्-लक्ष्मणनिर्गमनम्"
title_english = "045 Seetha rebukes Lakshmana"

+++


आर्तस्वरं तु तं भर्तुर्विज्ञाय सदृशं वने ।  

उवाच लक्ष्मणं सीता गच्छ जानीहि राघवम्  ॥  ३।४५।१  ॥   

अस्थाने भयशङ्किन्या जानक्यापि सुहृज्जनम् । धिक्कृत्य चिन्तितं रामं
नित्यापूर्वामहं भजे  ॥  आर्त्तस्वरं त्वित्यादि । भर्तुः भर्तुस्स्वरस्य  ॥ 
३।४५।१  ॥   

  

नहि मे हृदयं स्थाने जीवितं वावतिष्ठति ।  

क्रोशतः परमार्तस्य श्रुतः शब्दो मया भृशम्  ॥  ३।४५।२  ॥   

आक्रन्दमानं तु वने भ्रातरं त्रातुमर्हसि ।  

तं क्षिप्रमभिधाव त्वं भ्रातरं शरणैषिणम् ।  

रक्षसां वशमापन्नं सिंहानामिव गोवृषम्  ॥  ३।४५।३  ॥   

नहीति । हृदयं मनः । जीवितं प्राणः । वाशब्दः समुच्चये । स्थाने स्वस्थाने
मोहो इति भावः । शरणैषिणं रक्षकार्थिनं गोवृषमिति सामान्यविशेषयोः प्रयोगः
करिकलभवत् । इति सीता लक्ष्मणमुवाचेति सम्बन्धः  ॥  ३।४५।२,३  ॥   

  

न जगाम तथोक्तस्तु भ्रातुराज्ञाय शासनम् ।  

तमुवाच ततस्तत्र कुपिता जनकात्मजा  ॥  ३।४५।४  ॥   

न जगामेति । शासनम् "अप्रमत्तेन ते भाव्यम्" इत्याद्युक्तम्  ॥  ३।४५।४  ॥   

  

सौमित्रे मित्ररूपेण भ्रातुस्त्वमसि शत्रुवत् ।  

यस्त्वमस्यामवस्थायां भ्रातरं नाभिपत्स्यसे  ॥  ३।४५।५  ॥   

मित्ररूपेणोपलक्षितः रूपेण मित्रसदृशः क्रियया शत्रुतुल्यो ऽसीत्यर्थः ।
शात्रवक्रियां दर्शयति यस्त्वमिति  ॥  ३।४५।५  ॥   

  

इच्छसि त्वं विनश्यन्तं रामं लक्ष्मण मत्कृते ।  

लोभान्मम कृते नूनं नानुगच्छसि राघवम्  ॥  ३।४५।६  ॥   

व्यसनं ते प्रियं मन्ये स्नेहो भ्रातरि नास्ति ते ।  

तेन तिष्ठसि विस्रब्धस्तमपश्यन् महाद्युतिम्  ॥  ३।४५।७  ॥   

इच्छसीति । इच्छायां हेतुमाह मत्कृत इति । मत्परिग्रहार्थमित्यर्थः ।
दार्ढ्याय पुनराह लोभादिति । लोभो मल्लाभेच्छा  ॥  ३।४५।६,७  ॥   

  

किं हि संशयमापन्ने तस्मिन्नह मया भवेत् ।  

कर्तव्यमिह तिष्ठन्त्या यत्प्रधानस्त्वमागतः  ॥  ३।४५।८  ॥   

इति ब्रुवाणां वैदेहीं बाष्पशोकपरिप्लुताम् ।  

अब्रवील्लक्ष्मणस्त्रस्तां सीतां मृगवधूमिव  ॥  ३।४५।९  ॥   

पन्नगासुरगन्धर्वदेवमानुषराक्षसैः ।  

अशक्यस्तव वैदेहि भर्ता जेतुं न संशयः  ॥  ३।४५।१०  ॥   

देवि देवमनुष्येषु गन्धर्वेषु पतत्ित्रषु ।  

राक्षसेषु पिशाचेषु किन्नरेषु मृगेषु च  ॥  ३।४५।११  ॥   

दानवेषु च घोरेषु न स विद्येत शोभने ।  

यो रामं प्रतियुद्ध्येत समरे वासवोपमम्  ॥  ३।४५।१२  ॥   

त्वद्रक्षणं विहाय कथं गमिष्यामीत्यत्राह किं हीति । यो रामः प्रधानं यस्य
सः यत्प्रधानः त्वमिहागतः तस्मिन् रामे । संशयं प्राणसंशयमापन्ने सति
इहाश्रमपदे तिष्ठत्या मया किं कार्यम् । न किमपीत्यर्थः  ॥  ३।४५।८१२  ॥   

  

अवध्यः समरे रामो नैवं त्वं वक्तुमर्हसि ।  

न त्वामस्मिन्वने हातुमुत्सहे राघवं विना  ॥  ३।४५।१३  ॥   

अवध्य इति । एवम् उक्तप्रकारं परुषभाषणम् । राघवं विना स्थितां
त्वामित्यन्वयः  ॥  ३।४५।१३  ॥   

  

अनिवार्यं बलं तस्य बलैर्बलवतामपि ।  

त्रिभिर्लोकैः समुद्युक्तैः सेश्वरैरपि सामरैः  ॥  ३।४५।१४  ॥   

समुद्युक्तैः सन्नाहवद्भिः । सेश्वरैः सेन्द्रैः  ॥  ३।४५।१४  ॥   

  

हृदयं निर्वृतं ते ऽस्तु सन्तापस्त्यज्यतामयम् ।  

आगमिष्यति ते भार्ता शीघ्रं हत्वा मृगोत्तमम्  ॥  ३।४५।१५  ॥   

निर्वृतं निर्दुःखम्  ॥  ३।४५।१५  ॥   

  

न च तस्य स्वरो व्यक्तं मायया केनचित्कृतः ।  

गन्धर्वनगरप्रख्या माया सा तस्य रक्षसः  ॥  ३।४५।१६  ॥   

न चेति । तस्य रामस्य नायं स्वरः, अपितु केनचिदन्येन मायया विचित्रशक्त्या
कृतः । वस्तुतस्तु मारीचस्यैवेयं मायेत्याह गन्धर्वेति । तस्य रक्षसः ।
मृगीभूतस्य रक्षसः सा स्वरः, मायापेक्षया स्त्रीत्वम् । गन्धर्वनगरप्रख्या
गन्धर्वनगरतुल्या माया । यद्वा सा मृगरूपम् । गन्धर्वनगरं नाम
मेघादावारोपित्तं प्रासादवनादिकं तत्कदाचिद् दृश्यते तद्यथा व्यामोहजनकं
तथा चित्रवस्तुरूपा परव्यामोहजनिका काचिच्छक्तिर्माया सा तस्य रक्षसः
मारीचस्यास्ति यया मुह्यसीत्यर्थः । "गन्धर्वनगरं प्रोक्तमिन्द्रजालं
मनीषिभिः" इत्यप्याहुः  ॥  ३।४५।१६  ॥   

  

न्यासभूतासि वैदेहि न्यस्ता मयि महात्मना ।  

रामेण त्वं वरारोहे न त्वां त्यक्तुमिहोत्सहे  ॥  ३।४५।१७  ॥   

न्यासेति । न्यासभूतासि निक्षेपरूपासि । केन निक्षिप्तेत्यत आह रामेण मयि
न्यस्तेति  ॥  ३।४५।१७  ॥   

  

कृतवैराश्च वैदेहि वयमेतैर्निशाचरैः ।  

खरस्य निधनादेव जनस्थानवधं प्रति  ॥  ३।४५।१८  ॥   

कृतवैरा इति । खरस्य स्वामिनो निधनात् जनस्थाने वधो यः तं प्रति
वयमेतैर्निशाचरैः कृतवैराः, एते अस्मासु वैरमाचरितवन्त इत्यर्थः  ॥  ३।४५।१८
 ॥   

  

राक्षसा विविधा वाचो विसृजन्ति महावने ।  

हिंसाविहारा वैदेहि न चिन्तयितुमर्हसि  ॥  ३।४५।१९  ॥   

लक्ष्मणेनैवमुक्ता सा क्रुद्धा संरक्तलोचना ।  

अब्रवीत्परुषं वाक्यं लक्ष्मणं सत्यवादिनम्  ॥  ३।४५।२०  ॥   

किं तत इत्यत्राह राक्षसा इति । वाचो विसृजन्ति अस्मन्मोहनार्थमिति शेषः  ॥ 
३।४५।१९,२०  ॥   

  

अनार्याकरुणारम्भ नृशंस कुलपांसन ।  

अहं तव प्रियं मन्ये रामस्य व्यसनं महत्  ॥  ३।४५।२१  ॥   

रामस्य व्यसनं दृष्ट्वा तेनैतानि प्रभाषसे  ॥  ३।४५।२२  ॥   

अनार्य दुःशील अकरुणारम्भ दयाप्रसक्तिरहित तत्र युक्तिमाह रामस्येति । तेन
अनार्यत्वादिकारणेन रामस्य व्यसनं दृष्ट्वा एतानि पूर्वोक्तवचनानि प्रभाषसे
 ॥  ३।४५।२१,२२  ॥   

  

नैतच्चित्रं सपत्नेषु पापं लक्ष्ण यद्भवेत् ।  

त्वद्विधेषु नृशंसेषु नित्यं प्रच्छन्नचारिषु  ॥  ३।४५।२३  ॥   

प्रच्छन्नचारिषु त्वद्विधेषु सपत्नेषु पापं भवेदिति यत् एतन्न चित्रम्,
नृशंसत्वादिकारणेन हेतुत्वेनोपात्तम्  ॥  ३।४५।२३  ॥   

  

सुदुष्टस्त्वं वने राममेकमेको ऽनुगच्छसि ।  

मम हेतोः प्रतिच्छन्नः प्रयुक्तो भरतेन वा  ॥  ३।४५।२४  ॥   

सुदुष्ट इति । प्रुयक्तः प्रेषितः  ॥  ३।४५।२४  ॥   

  

तन्न सिद्ध्यति सौमित्रे तव वा भरतस्य वा ।  

कथमिन्दीवरश्यामं पद्मपत्रनिभेक्षणम् ।  

उपसंश्रित्य भर्तारं कामयेयं पृथग्जनम्  ॥  ३।४५।२५  ॥   

समक्षं तव सौमित्रे प्राणांस्त्यक्ष्ये न संशयः ।  

रामं विना क्षणमपि नहि जीवामि भूतले  ॥  ३।४५।२६  ॥   

तन्न सिद्ध्यतीति । पृथग्जनं क्षुद्रपुरुषम्  ॥  ३।४५।२५,२६  ॥   

  

इत्युक्तः परुषं वाक्यं सीतया रोमहर्षणम् ।  

अब्रवील्लक्ष्मणः सीतां प्राञ्जलिर्विजितेन्द्रियः  ॥  ३।४५।२७  ॥   

इत्युक्तः परुषं वाक्यमिति । "अप्रधाने दुहादीनाम्" इति कर्मण्यप्रधाने
द्वितीया । सीतापारुष्येण प्रतिपारुष्यादिराहित्यं सूचयति विजितेन्द्रिय
इति  ॥  ३।४५।२७  ॥   

  

उत्तरं नोत्सहे वक्तुं दैवतं भवती मम ।  

वाक्यमप्रतिरूपं तु न चित्रं स्त्रीषु मैथिलि  ॥  ३।४५।२८  ॥   

स्वभावस्त्वेष नारीणामेवं लोकेषु दृश्यते ।  

विमुक्तधर्माश्चपलास्तीक्ष्णा भेदकराः स्त्रियः  ॥  ३।४५।२९  ॥   

न सहे हीदृशं वाक्यं वैदेहि जनकात्मजे ।  

श्रोत्रयोरुभयोर्मे ऽद्य तप्तनाराचसन्निभम्  ॥  ३।४५।३०  ॥   

उत्तरमिति । अप्रतिरूपम् अत्यन्तानुचितम् । विमुक्तधर्माः
परित्यक्तविनयादिधर्माः । चपलाः चञ्चलचित्ताः । तीक्ष्णाः क्रूरहृदयाः ।
भेदकराः परस्परस्नेहकार्यविच्छेदकराः  ॥  ३।४५।२८३०  ॥   

  

उपशृण्वन्तु मे सर्वे साक्षिभूता वनेचराः ।  

न्यायवादी यथा ऽन्यायमुक्तो ऽहं परुषं त्वया  ॥  ३।४५।३१  ॥   

उपशृण्वन्त्विति । मे साक्षिभूताः वनेचराः । न्यायवादी अहं त्वया अन्यायं
परुषं यथा उक्तः तथा उपशृण्वन्तु  ॥  ३।४५।३१  ॥   

  

धिक् त्वामद्य प्रणश्य त्वं यन्मामैवं विशङ्कसे ।  

स्त्रीत्वं दुष्टं स्वभावेन गुरुवाक्ये व्यवस्थितम्  ॥  ३।४५।३२  ॥   

गमिष्ये यत्र काकुत्स्थः स्वस्ति ते ऽस्तु वरानने ।  

रक्षन्तु त्वां विशालाक्षि समग्रा वनदेवताः  ॥  ३।४५।३३  ॥   

निमित्तानि हि घोराणि यानि प्रादुर्भवन्ति मे ।  

अपि त्वां सह रामेण पश्येयं पुनरागतः  ॥  ३।४५।३४  ॥   

\[न वेत्येतन्न जानामि वैदेहि जनकात्मजे ।\]  

लक्ष्मणेनैवमुक्ता सा रुदन्ती जनकात्मजा ।  

प्रयुवाच ततो वाक्यं तीव्रं बाष्पपरिप्लुता  ॥  ३।४५।३५  ॥   

धिक्त्वामिति "उभवर्तसोः" इत्यादिना धिग्योगेद्वीतीया  ॥  ३।४५।३२३५  ॥   

  

गोदावरीं प्रवेक्ष्यामि विना रामेण लक्ष्मण ।  

आबन्धिष्ये ऽथवा त्यक्ष्ये विषमे देहमात्मनः  ॥  ३।४५।३६  ॥   

पिबाम्यहं विषं तीक्ष्णं प्रवेक्ष्यामि हुताशनम् ।  

न त्वहं राघवादन्यं पदापि पुरुषं स्पृशे  ॥  ३।४५।३७  ॥   

आबन्धिष्ये उद्बन्धनं करिष्यामि । विषमे भृग्वादिविषमस्थले । पातेनेति शेषः
। स्पृशे स्पृशामि  ॥  ३।४५।३६,३७  ॥   

  

इति लक्ष्मणमाक्रुश्य सीता दुःखसमन्विता ।  

पाणिभ्यां रुदती दुःखादुदरं प्रजघान ह  ॥  ३।४५।३८  ॥   

आक्रुश्य विनिन्द्य  ॥  ३।४५।३८  ॥   

  

तामार्त्तरूपां विमना रुदन्तीं सौमित्रिरालोक्य विशालनेत्राम् ।  

आश्वासयामास न चैव भर्तुस्तं भ्रातरं किञ्चिदुवाच सीता  ॥  ३।४५।३९  ॥   

तामिति । भर्तुर्भ्रातरं न किञ्चिदुवाचेति आश्वासनव्याजेन गमनविलम्बं
करोतीति कोपेनेति शेषः  ॥  ३।४५।३९  ॥   

  

ततस्तु सीतामभिवाद्य लक्ष्मणः कृताञ्जलिः किञ्चिदभिप्रणम्य च ।  

अन्वीक्षमाणो बहुशश्च मैथिलीं जगाम रामस्य समीपमात्मवान्  ॥  ३।४५।४०  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
पञ्चचत्वारिंशः सर्गः  ॥  ४५  ॥   

किञ्चिदिति कोपमिश्रत्वात् किञ्चित्प्रणामः । बहुशो ऽन्वीक्षमाण इति
कथमेनामेकाकिनीं त्यक्त्वा गमिष्यामीत्यनुशयेन बहुशो ऽन्वीक्षणम् ।
आत्मवान् धैर्यवान् । अस्मिन् सर्गे सार्धचत्वारिंशच्छ्लोकाः  ॥  ३।४५।४०
 ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने पञ्चचत्वारिंशः सर्गः  ॥  ४५  ॥   


