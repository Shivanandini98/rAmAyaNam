+++
title = "०३२ बलस्तुतिः"
title_english = "032 Ravana s pomp and pride"

+++


ततः शूर्पणखी दृष्ट्वा सहस्राणि चतुर्दश ।  

हतान्येकेन रामेण रक्षसां भीमकर्मणाम्  ॥  ३।३२।१  ॥   

दूषणं च खरं चैव हतं त्रिशिरसा सह ।  

दृष्ट्वा पुनर्महानादं ननाद जलदो यथा  ॥  ३।३२।२  ॥   

तपोबाहुबलोपेतं सर्वभूतभयङ्करम् । यो हनिष्यति दुर्बुद्धिं रावणं सो ऽस्तु
मे मुदे  ॥  तत इति । शूर्पणखीत्यार्षो ङीषादिः । महानादमिति क्रियाविशेषणम्
 ॥  ३।३२।१,२  ॥   

  

सा दृष्ट्वा कर्म रामस्य कृतमन्यै सुदुष्करम् ।  

जगाम परमोद्विग्ना लङ्कां रावणपालिताम्  ॥  ३।३२।३  ॥   

कृतं कर्म पर्याप्तं कर्म । परमोद्विग्ना अत्यन्तभीता  ॥  ३।३२।३  ॥   

  

सा ददर्श विमानाग्रे रावणं दीप्ततेजसम् ।  

उपोपविष्टं सचिवैर्मरुद्भिरिव वासवम्  ॥  ३।३२।४  ॥   

विमानाग्रे पुष्पकविमानाग्रे । उपोपविष्टम् उपोपेत्येकनिपातः ।
उपनिविष्टमित्यर्थः । मरूद्भिः देवैः  ॥  ३।३२।४  ॥   

  

आसीनं सूर्यसङ्काशे काञ्चने परमासने ।  

रूक्मवेदिगतं प्राज्यं ज्वलन्तमिव पावकम्  ॥  ३।३२।५  ॥   

देवगन्धर्वभूतानामृषीणां च महात्मनाम् ।  

अजेयं समरे शूरं व्यात्ताननमिवान्तकम्  ॥  ३।३२।६  ॥   

रुक्मवेदिगतं हिरण्येष्टकाचितवेदिगतम् । तदुक्तमापस्तम्बेन "सावित्रं
स्वर्गकामश्चिन्वीत पञ्चाशीतिशतं हिरण्येष्टकाः" इत्यादिना । प्रभूतमाज्यं
यस्य तं प्राज्यम्, प्रभातेनाज्येन वर्धितमित्यर्थः । अत एव ज्वलन्तम्  ॥ 
३।३२।५,६  ॥   

  

देवासुरविमर्देषु वज्राशनिकृतव्रणम् ।  

ऐरावतविषाणाग्रैरुद्घृष्टकिणवक्षसम्  ॥  ३।३२।७  ॥   

विमर्देषु युद्धेषु वज्राशनिकृतव्रणमित्यनेन तदवध्यत्वमुक्तम् । उद्घृष्टम्
उल्लेखम् । भावे क्तः । तेन जातो यः किणः तदङ्कितवक्षसम्  ॥  ३।३२।७  ॥   

  

विंशद्भुजं दशग्रीवं दर्शनीयपरिच्छदम् ।  

विशालवक्षसं वीरं राजलक्षणशोभितम्  ॥  ३।३२।८  ॥   

विंशद्भुजं विंशतिभुजम् । दर्शनीयपरिच्छदं दर्शनीयच्छत्त्रचामरादिकम्  ॥ 
३।३२।८  ॥   

  

स्निग्धवैडूर्यसङ्काशं तप्तकाञ्जनकुण्डलम् ।  

सुभुजं शुक्लदशनं महास्यं पर्वातोपमम्  ॥  ३।३२।९  ॥   

स्निग्धवैडूर्यैः कान्तियुक्तवैडूर्यरत्नैः आभरणस्थैः सङ्काशं भासमानम् ।
सुभुजं दीर्घवृत्तभुजम्  ॥  ३।३२।९  ॥   

  

विष्णुचक्रनिपातैश्च शतशो देवसंयुगे ।  

अन्यैः शस्त्रप्रहारैश्च महायुद्धेषु ताडितम्  ॥  ३।३२।१०  ॥   

विष्णुचक्रनिपातैरित्यत्र ताडितमित्यनुषज्यते  ॥  ३।३२।१०  ॥   

  

आहताङ्गं समस्तैश्च देवप्रहरणैस्तथा ।  

अक्षोभ्याणां समुद्राणां क्षोभणं क्षिप्रकारिणम्  ॥  ३।३२।११  ॥   

क्षेप्तारं पर्वतेन्द्राणां सुराणां च प्रमर्दनम् ।  

उच्छेत्तारं च धर्माणां परदाराभिमर्शनम्  ॥  ३।३२।१२  ॥   

क्षोभणं क्षोभकर्तारम् । योक्तारं प्रयोक्तारम् । यज्ञेति ।
उच्छेत्तारमित्यत्र उच्छास्त्रवर्तित्वमुक्तम् । अत्र परयज्ञध्वंसकत्वम्  ॥ 
३।३२।११,१२  ॥   

  

सर्वदिव्यास्त्रयोक्तारं यज्ञविघ्नकरं सदा ।  

पुरीं भोगवतीं प्राप्य पराजित्य च वासुकिम्  ॥  ३।३२।१३  ॥   

भोगवतीं सर्पनगरीं पराजित्य बलात्कृत्येति यावत्  ॥  ३।३२।१३  ॥   

  

तक्षकस्य प्रित्यां भार्यां पराजित्य जहार यः ।  

कैलासपर्वतं गत्वा विजित्य नरवाहनम्  ॥  ३।३२।१४  ॥   

नरवाहनं कुबेरम्  ॥  ३।३२।१४।  ॥   

  

विमानं पुष्पकं तस्य कामगं वै जहार यः ।  

वनं चैत्ररथं दिव्यं नलिनीं नन्दनं वनम्  ॥  ३।३२।१५  ॥   

नलिनीं कुबेरस्य पुष्करिणीम् । नन्दनं वनम् इन्द्रोद्यानं देवोद्यानानि
नन्दनवनादन्यानि  ॥  ३।३२।१५  ॥   

  

विनाशयति यः क्रोधाद्देवोद्यानानि वीर्यावान् ।  

चन्द्रसूर्यौ महाभागावुत्तिष्ठन्तौ परन्तपौ  ॥  ३।३२।१६  ॥   

उत्तिष्ठन्तौ उद्यन्तौ  ॥  ३।३२।१६  ॥   

  

निवारयति बाहुभ्यां यः शैलशिखरोपमः ।  

दशवर्षसहस्राणि तपस्तप्त्वा महावने  ॥  ३।३२।१७  ॥   

उपजहार पूजोपकरणानि चकार  ॥  ३।३२।१७  ॥   

  

पुरा स्वयम्भुवे धीरः शिरांस्युपजहार यः ।  

देवदानवगन्धर्वपिशाचपतगोरगैः  ॥  ३।३२।१८  ॥   

अभयं यस्य सङ्ग्रमे मृत्युतो मानुषादृते ।  

मन्त्रैरभिष्टुतं पुण्यमध्वरेषु द्विजातिभिः  ॥  ३।३२।१९  ॥   

हविर्धानेषु यः सोममुपहन्ति महाबलः ।  

आप्तयज्ञहरं क्रूरं ब्रह्मघ्नं दुष्टचारिणम्  ॥  ३।३२।२०  ॥   

देवदानवेति देवादिभिः कर्तृभिः । मृत्युतः मृत्योः । षष्ठ्यर्थे तसिः ।
अभयं भयाभावः अस्तीति गम्यमानत्वादप्रयोगः । मनुष्यादृते मनुष्यं विना,
मनुष्यात्तु भयमस्तीत्यर्थः । अध्वरेषु यागेषु हविर्धानेषु सोमाभिषवशालासु
। मन्त्रैः प्रातरनुवाकग्रावस्तोत्रादिभिः करणैः । द्विजातिभिः कर्तृभिः ।
अभिष्टुतं क्षरितं सोमम् उपहन्ति होमकाले नाशयतीत्यर्थः । आप्तयज्ञहरम्
आप्तान् दक्षिणाकालं प्राप्तान् यज्ञान् हरतीति तथा  ॥  ३।३२।१८२०  ॥   

  

कर्कशं निरनुक्रोशं प्रजानामहिते रतम् ।  

रावणं सर्वभूतानां सर्वलोकभयावहम् ।  

राक्षसी भ्रातरं शूरं सा ददर्श महाबलम्  ॥  ३।३२।२१  ॥   

कर्कशं निर्दाक्षिण्यम् । निरनुक्रोशं निर्दयम् । रावणं रावकं सा ददर्श
महाबलमित्युपसंहारः, अतो न सर्गादिस्थेन ददर्शेतिपदेन पौनरुक्त्यम्  ॥ 
३।३२।२१  ॥   

  

तं दिव्यवस्त्राभरणं दिव्यमाल्योपशोभितम् ।  

आसने सूपविष्टं च कालकालमिवोद्यतम्  ॥  ३।३२।२२  ॥   

कालकालं मृत्योपरि मृत्युम् । उद्यतम् उद्युक्तम्  ॥  ३।३२।२२  ॥   

  

राक्षसेन्द्रं महाभागं पौलस्त्यकुलनन्दनम् ।  

रावणं शत्रुहन्तारं मन्त्रिभिः परिवारितम्  ॥  ३।३२।२३  ॥   

अभिगम्याब्रवीद्वाक्यं राक्षसी भयविह्वला  ॥  ३।३२।२४  ॥   

पौलस्त्यानां कुलं नन्दयतीति तथा  ॥  ३।३२।२३,२४  ॥   

  

तमब्रवीद्दीप्तविशाललोचनं प्रदर्शयित्वा भयमोहमूर्च्छिता ।  

सुदारुणं वाक्यमभीतचारिणी महात्मना शूर्पणखा विरूपिता  ॥  ३।३२।२५  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे द्वात्रिशं
सर्गः  ॥  ३२  ॥   

पुनः सर्गान्ते सङ्ग्रहश्लोकः तमिति । प्रदर्शयित्वा स्वकं वैरूप्यमिति
शेषः । विरूपितेत्युक्तेः अभीततया सर्वपुरुषेषु सर्वलोके चारो ऽस्या
अस्तीति सा  ॥  ३।३२।२५  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने द्वात्रिंशः सर्गः  ॥  ३२  ॥   


