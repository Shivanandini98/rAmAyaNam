+++
title = "०३८ रामगुणवर्णनम्"
title_english = "038 Maareecha s good word to Ravana"

+++


कदाचिदप्यहं वीर्यात् पर्यटन् पृथिवीमिमाम् ।  

बलं नागसहस्रस्य धारयन् पर्वतोपमः  ॥  ३।३८।१  ॥   

नीलजीमूतसङ्काशस्तप्तकाञ्चनकुण्डलः ।  

भयं लोकस्य जनयन् किरीटी परिघायुधः ।  

व्यचरं दण्डकारण्ये ऋषिमांसानि भक्षयन्  ॥  ३।३८।२  ॥   

आबाल्यसिद्धसहजशौर्यादिगुणशेवधिः । रघुनाथो महाप्रीत्या परिस्फुरतु सर्वतः
 ॥  तद्गुणजातं न युक्त्या कल्पयित्वोच्यते किन्त्वनुभवसिद्धमित्याह
कदाचिदित्यादिना । सार्धश्लोकद्वयमेकान्वयम् । अहं व्यचरमित्यन्वयः । नागो
गजः । भयजनने हेतुमाह नीलेत्यादिना  ॥  ३।३८।१,२  ॥   

  

विश्वामित्रो ऽथ धर्मात्मा मद्वित्रस्तो महामुनिः ।  

स्वयं गत्वा दशरथं नरेन्द्रमिदमब्रवीत्  ॥  ३।३८।३  ॥   

विश्वामित्र इति । मदिति पञ्चमी  ॥  ३।३८।३  ॥   

  

अद्य रक्षतु मां रामः पर्वकाले समाहितः ।  

मारीचान्मे भयं घोरं समुत्पन्नं नरेश्वर  ॥  ३।३८।४  ॥   

इत्येवमुक्तो धर्मात्मा राजा दशरथस्तदा ।  

प्रत्युवाच महाभागं विश्वामित्रं महामुनिम्  ॥  ३।३८।५  ॥   

पर्वकाले यज्ञसुत्याकाले  ॥  ३।३८।४,५  ॥   

  

बालो द्वादशवर्षो ऽयमकृतास्त्रश्च राघवः ।  

कामं तु मम यत्सैन्यं मया सह गमिष्यति  ॥  ३।३८।६  ॥   

बलेन चतुरङ्गेण स्वयमेत्य निशाचरान् ।  

वधिष्यामि मुनिश्रेष्ठ शत्रूंस्ते मनसेप्सितान्  ॥  ३।३८।७  ॥   

द्वादशवर्षः द्वादशवर्षवयस्कः । केचित्तु इदं रावणबिभीषयोक्तम् वस्तुत
ऊनषोडशवर्ष इत्यक्तमित्यीचुः । कामं भृशम् । यत्सैन्यं तदित्यध्याहार्यम्
 ॥  ३।३८।६,७  ॥   

  

इत्येवमुक्तः स मुनी राजानमिदमब्रवीत् ।  

रामान्नान्यद्बलं लोके पर्याप्तं तस्य रक्षसः  ॥  ३।३८।८  ॥   

देवातानामपि भवान् समरेष्वभिपालकः ।  

आसीत्तव कृतं कर्म त्रिलोके विदितं नृप  ॥  ३।३८।९  ॥   

काममस्तु महत्सैन्यं तिष्ठत्विह परन्तप ।  

बालो ऽप्येष महातेजाः समर्थस्तस्य निग्रहे  ॥  ३।३८।१०  ॥   

गमिष्ये राममादाय स्वस्ति ते ऽस्तु परन्तप  ॥  ३।३८।११  ॥   

एवमुक्त्वा तु स मुनिस्तमादाय नृपात्मजम् ।  

जगाम परमप्रीतो विश्वामित्रः स्वमाश्रमम्  ॥  ३।३८।१२  ॥   

रामादन्यत् बलं सैन्यं तस्य न पर्याप्तं न समर्थम् । दशरथस्य कोपो मा
भूदिति सान्त्वयति देवतानामिति । आसीदिति । तव कृतं त्वाय कृतं कर्म ।
त्रिलोके लोकत्रये । आर्षत्वान्न ङीष् । विदितं प्रसिद्धम् । यद्यपि
महत्सैन्यमप्यस्तु तथापि तत्सर्वमिह तिष्ठतु, प्रकृतकार्यासामर्थ्यादिति
भावः  ॥  ३।३८।८१२  ॥   

  

तं तदा दण्डकारण्ये यज्ञमुद्दिश्य दीक्षितम् ।  

बभूवोपस्थितो रामश्चित्रं विस्फारयन् धनुः  ॥  ३।३८।१३  ॥   

रामः चित्रं धनुः विस्फारयन् नयन् सन् । उपस्थितः रक्षणाय समीपं प्राप्तो
बभूवेत्यर्थः  ॥  ३।३८।१३  ॥   

  

अजातव्यञ्जनः श्रीमान् पद्मपत्रनिभेक्षणः ।  

एकवस्त्रधरो धन्वी शिखी कनकमालया  ॥  ३।३८।१४  ॥   

शोभयन् दण्डकारण्यं दीप्तेन स्वेन तेजसा ।  

अदृश्यत ततो रामो बालचन्द्र इवोदितः  ॥  ३।३८।१५  ॥   

अजातेत्यादिश्लोकद्वयमेकान्वयम् । अजातव्यञ्जनः अनुत्पन्नयौवनलक्षणः ।
एकवस्त्रधरः ब्रह्मचर्यव्रते स्थित इत्यर्थः । शिखी कुलोचितशिखायुक्तः ।
व्रीह्यादित्वादिनिः । कनकमालयेत्युपलक्षणे तृतीया । शोभयन्
मयूरकण्ठच्छायया व्याप्तं कुर्वन्नित्यर्थः । उदितचन्द्रौपम्येन
विरोधिनिरसनोद्युक्तत्वं गम्यते । शत्रोरपि विग्रहवर्णनमाकर्षकतया  ॥ 
३।३८।१४,१५  ॥   

  

ततोहं मेघसङ्काशस्तप्तकाञ्चनकुण्डलः ।  

बली दत्तवरो दर्पादाजगाम तदाश्रमम्  ॥  ३।३८।१६  ॥   

तेन दृष्टः प्रविष्टो ऽहं सहसैवोद्यतायुधः ।  

मां तु दृष्ट्वा धनुः सज्यमसम्भ्रान्तश्चकार सः  ॥  ३।३८।१७  ॥   

तत इति । आजगामेत्युत्तमपुरुषः  ॥  ३।३८।१६,१७  ॥   

  

अवजानन्नहं मोहाद्बालोयमिति राघवम् ।  

विश्वामित्रस्य तां वेदिमभ्यधावं कृतत्वरः  ॥  ३।३८।१८  ॥   

मोहात् अवजानन् तिरस्कुर्वन्  ॥  ३।३८।१८  ॥   

  

तेनमुक्तस्ततो बाणः शितः शत्रुनिबर्हणः ।  

तेनाहं त्वाहतः क्षिप्तः समुद्रे शतयोजने  ॥  ३।३८।१९  ॥   

तेन रामेण । बाणो मुक्तः मयि क्षिप्त इत्यर्थः  ॥  ३।३८।१९  ॥   

  

नेच्छता तात मां हन्तुं तदा वीरेण रक्षितः ।  

रामस्य शरवेगेन निरस्तो ऽहमचेतनः  ॥  ३।३८।२०  ॥   

पातितो ऽहं तदा तेन गम्भीरे सागराम्भसि ।  

प्राप्य सञ्ज्ञां चिरात्तात लङ्कां प्रति गतः पुरीम्  ॥  ३।३८।२१  ॥   

नेच्छता अनिच्छता । नशब्दस्य "सुप्सुपा" इति समासः । अनिच्छाहेतुर्न
ज्ञायते स्वयं हन्तुं समर्थ एवेति भावः । अचेतनः निश्चेष्टः मूर्च्छितो वा
 ॥  ३।३८।२०,२१  ॥   

  

एवमस्मि तदा मुक्तः सहायास्तु निपातिताः ।  

अकृतास्त्रेण बालेन रामेणाक्लिष्टर्मणा  ॥  ३।३८।२२  ॥   

तन्मया वार्यमाणस्त्वं यदि रामेण विग्रहम् ।  

करिष्यस्यापदं घोरां क्षिप्रं प्राप्स्यसि रावण  ॥  ३।३८।२३  ॥   

निपातिताः हताः  ॥  ३।३८।२२,२३  ॥   

  

क्रीडारतिविधिज्ञानां समाजोत्सवशालिनाम् ।  

रक्षसां चैव सन्तापमनर्थं चाहरिष्यसि  ॥  ३।३८।२४  ॥   

क्रीडा लीला, रतिः भोगः तयोर्विधिः क्रमः तज्ज्ञानां तत्र सक्तानामित्यर्थः
। समाजः सभा । अनर्थं दुःखम् । सन्तापः तत्कार्यम् । आहरिष्यसि यत्नेन
सम्पादयिष्यसि  ॥  ३।३८।२४  ॥   

  

हर्म्यप्रासादसम्बाधां नानारत्नविभूषिताम् ।  

द्रक्ष्यसि त्वं पुरीं लङ्कां विनष्टां मैथिलीकृते  ॥  ३।३८।२५  ॥   

हर्म्येति "हर्म्यादि धनिनां वासः प्रासादो देवभूभुजाम्" इत्यमरः ।
सम्बाधां निबिडाम् रत्नविभूषितां गृहद्वारादौ  ॥  ३।३८।२५  ॥   

  

अकुर्वन्तो ऽपि पापानि शुचयः पापसंश्रयात् ।  

परपापैर्विनश्यन्ति मत्स्या नागह्रदे यथा  ॥  ३।३८।२६  ॥   

त्वद्दोषेण सकलराक्षसक्षयो भविष्यतीति दर्शयिष्यन्
तदर्थमसत्सङ्गदोषन्यायारूढमुपवर्णयति अकुर्वन्तो ऽपीति । शुचयः परिशुद्धाः,
अपापा इत्यर्थः । पापान्यकुर्वन्तो ऽपि पापसंश्रयात् पापपुरुषसंसर्गात्
परपापैर्विनश्यन्ति । यथा नागह्रदे सर्पह्रदे नागनिग्रहाय प्रवृत्तेन
मत्स्या अपि तत्सहवासाद्धन्यन्ते तद्वदित्यर्थः  ॥  ३।३८।२६  ॥   

  

दिव्यचन्द्रनदिग्धाङ्गान् दिव्याभरणभूषितान् ।  

द्रक्ष्यस्यभिहतान् भूमौ तव दोषात्तु राक्षसान्  ॥  ३।३८।२७  ॥   

दिव्येति । तव दोषात् तव दोषादेव  ॥  ३।३८।२७  ॥   

  

हृतदारान् सदारांश्च दश विद्रवतो दिशः ।  

हतशेषानशरणान् द्रक्ष्यसि त्वं निशाचरान्  ॥  ३।३८।२८  ॥   

हृतदारान् त्यक्तदारान् । अशरणान् रक्षकरहितान्  ॥  ३।३८।२८  ॥   

  

शरजालपरिक्षिप्तामग्निज्वालासमावृताम् ।  

प्रदग्धभवनां लङ्कां द्रक्ष्यसि त्वं न संशयः  ॥  ३।३८।२९  ॥   

प्रदग्धभवानां प्रकर्षेण द्गधगृहम्  ॥  ३।३८।२९  ॥   

  

परदाराभिमर्शात्तु नान्यत् पापतरं महत् ।  

प्रमदानां सहस्राणि तव राजन् परिग्रहः  ॥  ३।३८।३०  ॥   

भव स्वदारनिरतः स्वकुलं रक्ष राक्षस ।  

मानमृद्धिं च राज्यं च जीवितं चेष्टमात्मनः  ॥  ३।३८।३१  ॥   

कलत्राणि च सौम्यानि मित्रवर्गं तथैव च ।  

यदीच्छसि चिरं भोक्तुं मा कृथा राम विप्रियम्  ॥  ३।३८।३२  ॥   

एवं दृष्टदोषमुपपाद्यादृष्टदोषं दर्शयति परदारेति । "परिग्रहः कलत्रे
स्यात्" इति शाश्वतः । जात्यभिप्रायेणैकवचनम् । रामविप्रियं रामापराधम्  ॥ 
३।३८।३०३२  ॥   

  

निवार्यमाणः सुहृदा मया भृशं प्रसह्य सीतां यदि धर्षयिष्यसि ।  

गमिष्यसि क्षीणबलः सबान्धवो यमक्षयं रामशरात्तजीवितः  ॥  ३।३८।३३  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
अष्टात्रिंशः सर्गः  ॥  ३८  ॥   

प्रसह्य बलात्कृत्य, मामनादृत्येत्यर्थः । रामशरेण आत्तम् आकृष्टम्,
नाशितमिति यावत् । तादृशं जीवितं यस्य सः  ॥  ३।३८।३३  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने अष्टात्रिंशः सर्गः  ॥  ३८  ॥   


