+++
title = "०५० जटायुकृतरावणनिरोधः"
title_english = "050 Jataayu s confrontation with Ravana"

+++


तं शब्दमवसुप्तस्तु जटायुरथ शुश्रुवे ।  

निरीक्ष्य रावणं क्षिप्रं वैदेहीं च ददर्श सः  ॥  ३।५०।१  ॥   

अथ स्वामिविषये दासेन यावच्छक्ति शेषवृत्तिरवश्य कर्तव्येत्यमुमर्थं लोके
प्रवर्तयितुं जटायुवृत्तान्तमुपक्षिपति सर्गद्वयेन । अत्र प्रथमं जटायुः
सान्त्वनभर्त्सनाभ्यां रावणमनुकूलयितुमिच्छतीत्याह तं शब्दमित्यादि ।
अवसुप्तः ईषत्सुप्तो जटायुः । अथ सीतावचनानन्तरम् । तं शब्दं शुश्रुवे ।
आत्मनेपदमार्षम् । ततः प्रथमं महाशरीरतया रावणं निरीक्ष्य सः वैदहीं ददर्श
 ॥  ३।५०।१  ॥   

  

ततः पर्वतकूटाभस्तीक्ष्णतुण्डः खगोत्तमः ।  

वनस्पतिगतः श्रीमान् व्याजहार शुभां गिरम्  ॥  ३।५०।२  ॥   

तीक्ष्णतुण्डः तीक्ष्णमुखः । "वक्त्रास्ये वदनं तुण्डम्" इत्यमरः ।
श्रीमान् कैङ्कर्यश्रीसमृद्धः । शुभां रावणस्य शोभनावहाम्  ॥  ३।५०।२  ॥   

  

दशग्रीव स्थितो धर्मे पुराणे सत्यसंश्रयः ।  

जटायुर्नाम नाम्ना ऽहं गृध्रराजो महाबलः  ॥  ३।५०।३  ॥   

पुराणे सनातने धर्मे, दास्यवृत्तावित्यर्थः । स्थितः तदेकपरायणः । सत्यम्
"सत्यं ज्ञानमनन्तं ब्रह्म" इत्युक्तः परमात्मा सश्रयः आलम्बनं यस्य सः ।
भगवदेकोपायनिष्ठ इत्यर्थः । नाम्ना जटायुर्नाम जटायुरिति प्रसिद्धः । तथा च
मयि दासे स्थिते तव सीतापहरणं न युक्तमिति भावः  ॥  ३।५०।३  ॥   

  

राजा सर्वस्य लोकस्य महेन्द्रवरुणोपमः ।  

लोकानां च हिते युक्तो रामो दशरथात्मजः  ॥  ३।५०।४  ॥   

स्वस्वरूपमुक्त्वा स्वामिस्वरूपमाह राजेति ।
महेन्द्रवरुणोपमत्वमेकदेशसाम्यात् । सर्वलोकस्य राजा स्वामी, भवतो ऽपि
स्वामीत्यर्थः  ॥  ३।५०।४  ॥   

  

तस्यैषा लोकनाथस्य धर्मपत्नी यशस्विनी ।  

सीता नाम वरारोहा यां त्वं हर्तुमिहेच्छसि  ॥  ३।५०।५  ॥   

तथा च राजदारापहारो न युक्त इत्याह तस्येति । सहधर्मचारिणीति
धर्मपत्नीशब्दार्थः  ॥  ३।५०।५  ॥   

  

कथं राजा स्थितो धर्मे परदारान् परामृशेत् ।  

रक्षणीया विशेषेण राजदारा महाबल  ॥  ३।५०।६  ॥   

मा भूत्तव रामे स्वामित्वबुद्धिः, मनुष्यमात्रबुद्धिं राजाबुद्धिं वा
कृत्वा सीतां परिहरेत्याह कथमिति । राजा भवानिति शेषः  ॥  ३।५०।६  ॥   

  

निवर्तय मतिं नीचां परदाराभिमर्शनात् ।  

न तत् समाचरेद्धीरो यत्परो ऽस्य विगर्हयेत्  ॥   

यथात्मनस्तथान्येषां दारा रक्ष्या विपश्चिता  ॥  ३।५०।७  ॥   

राजत्वबुद्धिस्तव रामे मा भूत् तथापि परदाराभिमर्शनं न कार्यमित्याह
निवर्तयेति । परदाराभिमर्शनान्मतिं निवर्तय तद्विषयमतिं न कुर्वित्यर्थः ।
नीचत्वमेवाह नेति । धीरः धीमान् तत्कर्म न समाचरेत् । अस्य धीरस्य यत् कर्म
। परो विगर्हयेत् निन्देत् । यथेत्यर्धमेकं वाक्यम् । विपश्चिता विवेकिना
 ॥  ३।५०।७  ॥   

  

अर्थं वा यदि वा कामं शिष्टाः शास्त्रेष्वनागतम् ।  

व्यवस्यन्ति न राजानो धर्मं पौलस्त्यनन्दन  ॥  ३।५०।८  ॥   

शिष्टाः सन्तः राजानः शास्त्रेष्वनागतमनुपदिष्टं धर्ममर्थं वा । यदि वा
कामं कामं वा । न व्यवस्यन्ति नेच्छन्तीत्यर्थः । लोके यथ तथा वा भवतु,
राज्ञस्तव सुतरां नेदमुचितमिति भावः  ॥  ३।५०।८  ॥   

  

राजा धर्मश्च कामश्च द्रव्याणां चोत्तमो निधिः ।  

धर्मः शुभं वा पापं वा राजमूलं प्रवर्तते  ॥  ३।५०।९  ॥   

न केवलं स्वार्थं लोकनिग्रहार्थम्, चेदं परिहर्तव्यमित्याह राजेति । अत्र
धर्मादिशब्दौ धर्मादिप्रवर्तकपरौ । द्रव्याणामर्थानामुत्तमो निधिराश्रयः ।
यस्मादेवं तस्मात् धर्मः धर्मादिः राजमूलं यथा तथा प्रवर्तते । शुभं
शुभाचारः पापं वा राजमूलं प्रवर्तते राजानुसारेण लोकाः धर्माधर्मादिषु
प्रवर्तन्ते । अतो राज्ञा पापं विहाय धर्मादिकमेव कर्तव्यमित्यर्थः  ॥ 
३।५०।९  ॥   

  

पापस्वभावश्चपलः कथं त्वं रक्षसां वर ।  

ऐश्वर्यमभिसम्प्राप्तो विमानमिव दुष्कृतिः  ॥  ३।५०।१०  ॥   

परदाराभिमर्शनमैश्वर्याद्भ्रंशकं चेत्याह पापस्वभाव इति । पापं स्वभावः
सहजधर्मो यस्य स पापस्वभावः । अत एव चपलः विषयप्रवणः त्वं दुष्कृतिः विमानं
देवार्हं विमानमिव । ऐश्वर्यमभि ऐश्वर्यं प्रति कथं सम्प्राप्तः योग्यः ।
एवं विषयचपलश्चेदैश्वर्याद्भ्रष्टो भविष्यसीति भावः  ॥  ३।५०।१०  ॥   

  

कामं स्वभावो यो यस्य न शक्यः परिमार्जितुम् ।  

नहि दुष्टात्मनामार्यमावसत्यालये चिरम्  ॥  ३।५०।११  ॥   

एवं बहुसान्त्वने ऽपि सीताविसर्जनाकरणात् भवादृशे उपदेशो निरर्थक इत्याह
काममिति । यो स्वभावः औत्पत्तिकः स धर्मः कामम् अत्यन्तं परिमार्जितुं न
शक्यः । उपदेशेन निवर्तयितुं न शक्य इत्यर्थः । तथाहि आर्यं सदुपदेशः
दुष्टात्मनाम् आलये हृदये चिरं नावसति न तिष्ठति  ॥  ३।५०।११  ॥   

  

विषये वा पुरे वा ते यदा रामो महाबलः ।  

नापराद्ध्यति धर्मात्मा कथं तस्यापराद्ध्यसि  ॥  ३।५०।१२  ॥   

शत्रुभार्यापहरणं मम स्वभाव इत्याशङ्क्य शात्रवप्रसक्तिरत्र नास्तीत्याह
विषये वेति । विषये राज्ये यदा नापराध्यति तदा तस्य कथमपराध्यसि  ॥  ३।५०।१२
 ॥   

  

यदि शूर्पणखाहेतोर्जस्थानगतः खरः ।  

अतिवृत्तो हतः पूर्वं रामेणाक्लिष्टकर्मणा  ॥  ३।५०।१३  ॥   

अत्र ब्रूहि यथातत्त्वं को रामस्य व्यतिक्रमः ।  

यस्य त्वं लोकनाथस्य भार्यां हृत्वा गमिष्यसि  ॥  ३।५०।१४  ॥   

खरवध एव ममापराध इत्याशङ्क्याह द्वाभ्याम् यदीत्यादि । वृत्तं
मर्यादामतिक्रान्तो ऽतिवृत्तः । अत्र हननविषये । यस्येति । तस्येति
पूर्वशेषः  ॥  ३।५०।१३,१४  ॥   

  

क्षिप्रं विसृज वैदहीं मा त्वा घोरेण चक्षुषा ।  

दहेद्दहनभूतेन वृत्रमिन्द्राशनिर्यथा  ॥  ३।५०।१५  ॥   

प्रकृतमुपसंहरति क्षिप्रमिति । अत्र राम इत्यध्याहार्यम् । चक्षुषेत्यनेन
दर्शनमात्रेण वधो लक्ष्यते । अशनिः वज्रम्  ॥  ३।५०।१५  ॥   

  

सर्पमाशीविषं बध्वा वस्त्रान्ते नावबुद्ध्यसे ।  

ग्रीवायां प्रतिमुक्तं च कालपाशं न पश्यसि  ॥  ३।५०।१६  ॥   

सीताग्रहणमवश्यं मृत्युकरमित्याह सर्पमित्यादिना । आशीविषम् आशीविषाख्यम् ।
प्रतिमुक्तम् आमुक्तम् । यथा वस्त्रबद्धः सर्पो ऽवश्यं नाशयति तद्वात् इयं
सीता गृहीता त्वां नाशयिष्यतीति भावः । व्याजस्तुतिरलङ्कारः  ॥  ३।५०।१६
 ॥   

  

स भारः सौम्य भर्तव्यो यो नरं नावसादयेत् ।  

तदन्नमपि भोक्तव्यं जीर्यते यदनामयम्  ॥  ३।५०।१७  ॥   

भारः भारद्रव्यम् । वावसादयेत् न पीडयेत् । अनामयं व्याध्यनुत्पादकम् ।
अत्रापि पूर्ववद्व्याजस्तुतिः  ॥  ३।५०।१७  ॥   

  

यत्कृत्वा न भवेद्धर्मो न कीर्तिर्न यशो भुवि ।  

शरीरस्य भवेत् खेदः कस्तत्कर्म समाचरेत्  ॥  ३।५०।१८  ॥   

यत्कार्यं कृत्वा स्थितस्य न धर्मो भवेत्, कीर्तिः ऐश्वर्यादिजनिता प्रथा
वा न भवेत्, यशः भोगित्वाकृतप्रथा वा न भवेत्, प्रत्युत शरीरदुःखमेव भवेत्,
तत्कर्म कः समाचरेत्? मूढ एवाचरेत् । तथाविधकर्मकरणाद्भवान्मूढ एवेति भावः
 ॥  ३।५०।१८  ॥   

  

षष्टिर्वर्षसहस्त्राणि मम जातस्य रावण ।  

पितृपैतामहं राज्यं यथावदनुतिष्ठतः  ॥  ३।५०।१९  ॥   

वृद्धोहं त्वं युवा धन्वी सशरः कवची रथी ।  

तथाप्यादाय वैदेहीं कुशली न गमिष्यसि  ॥  ३।५०।२०  ॥   

मयि वृद्धत्वेनावमतिं मा कृथा इत्याशयेनाह द्वाभ्याम् षष्टिरित्यादि ।
षष्टिर्वर्षसहस्राणि गतानीति शेषः । जातस्येत्यनेन वयसा जीर्णत्वमुच्यते ।
राज्यं यथावत् अनुतिष्ठतः पालयत इत्यनेन कर्मणा जीर्णत्वमुक्तम् । अहं
धनुराद्युपकरणरहितः  ॥  ३।५०।१९,२०  ॥   

  

न शक्तस्त्वं बलाद्धर्तुं वैदेहीं मम पश्यतः ।  

हेतुभिर्न्यायसंयुक्तैर्ध्रुवां वेदश्रुतीमिव  ॥  ३।५०।२१  ॥   

एतदेव दृष्टान्तमुखेन द्रढयति न शक्त इति । मम पश्यतः मयि पश्यति सति ।
सीतां बलाद्धर्तुं न शक्तः न समर्थः । कथमिव न्यायसंसिद्धैः
न्यायशास्त्रसंसिद्धैः हेतुभिः अनुमानैः । ध्रुवां निश्चलाम्
अविचाल्यप्रामाण्यामिति यावत् । वेदश्रुतीमिव वेदश्रुतिमिव । दीर्घ आर्षः ।
वेदयतीति वेदः स्वतः प्रमाणभूतां श्रुतिमित्यर्थः । यथा वेदविदग्रेसरे
पश्यति सति हैतुकैः न्यायसिद्धैर्हतुभिः श्रुतिः अन्यथा अन्यपरा नेतुं न
शक्यते तद्वदिति भावः । अन्यपरार्थवादादिव्यावृत्त्यर्थो वेदशब्दः । यथा
तामन्यथा कुर्वन् स्वयमेव विनश्यति न वेदश्रुतेः कापि हानिः एवं
सीतामपहरंस्त्वमेव नशिष्यसि, न तु सीतायाः कापि हानिरित्याकूतम् । यथा
वेदविदग्रेसरो वेदश्रुतिमन्यथा नीयमानामवलोकयन् तदसहमानो यावच्छक्ति
निवर्तयति तथा ऽहमापि त्वया बलान्नीयमानामपि सीतां यावच्छक्ति
निवर्तयिष्यामीत्यर्थः  ॥  ३।५०।२१  ॥   

  

यद्ध्यस्व यदि शूरो ऽसि मुहूर्तं तिष्ठ रावण ।  

शयिष्यसे हतो भूमौ यथा पूर्वं करस्तथा  ॥  ३।५०।२२  ॥   

युद्ध्यस्वेति । यदि शूरो ऽसि मुहूर्तं तिष्ठ । मा पलायस्व मया युद्ध्यस्व
। युद्धे मया हतस्त्वं पूर्वं रामेण हतः खर इव भूमौ शयिष्यसे । यद्वा यदि
शूरोसि तदा मया युद्ध्यस्व । अथवा रामागमनपर्यन्तं मुहूर्तं तिष्ठ तेन हतः
शयिष्यस इति । यद्वा यदि शूरोसि मुहूर्तं तिष्ठ स्थित्वा तेन युद्ध्यस्व  ॥ 
३।५०।२२  ॥   

  

असकृत्संयुगे येन निहता दैत्यदानवाः ।  

न चिराच्चीरवासास्त्वां रामो युधि वधिष्यति  ॥  ३।५०।२३  ॥   

न केवलं स्वापराधप्रतीकारः किन्तु "देवानां दानवानां च सामान्यमधिदैवतम्"
इत्युक्तस्य रामस्य स्वकीयापराधप्रतीकारोपि भविष्यतीत्याह असकृदिति  ॥ 
३।५०।२३  ॥   

  

किनु शक्यं मया कर्तुं गतौ दूरं नृपात्मजौ ।  

क्षिप्रं त्वं नश्यसे नीच तयोर्भीतो न संशयः  ॥  ३।५०।२४  ॥   

एवमुक्ते ऽपि पुनः पलायमानं प्रत्याह किन्विति । किन्नु शक्यं किं वा
शक्यम् । नश्यसे अदर्शनं प्राप्नोषि । तयोः ताभ्याम्  ॥  ३।५०।२४  ॥   

  

न हि मे जीवमानस्य नयिष्यसि शुभामिमाम् ।  

सीतां कमलपत्राक्षीं रामस्य महिषीं प्रियाम्  ॥  ३।५०।२५  ॥   

तथापि त्वां नाहं गमयामीत्याह नहीति । जीवमानस्य जीवतः मयि जीवतीत्यर्थः  ॥ 
३।५०।२५  ॥   

  

अवश्यं तु मया कार्यं प्रियं तस्य महात्मनः ।  

जीवितेनापि रामस्य तथा दशरथस्य च  ॥  ३।५०।२६  ॥   

त्वया किं कर्तुं शक्यमित्यत्राह अवश्यमिति । जीवितेनापि जीवितव्ययेनापि  ॥ 
३।५०।२६  ॥   

  

तिष्ठ तिष्ठ दशग्रीव मुहूर्तं पश्य रावण ।  

युद्धातिथ्यं प्रदास्यामि यथाप्राणं निशाचर  ॥  ३।५०।२७  ॥   

तिष्ठेति । यथाप्राणं यथाबलम्  ॥  ३।५०।२७  ॥   

  

वृन्तादिव फलं त्वां तु पातयेयं रथोत्तमात्  ॥  ३।५०।२८  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे पञ्चाशः
सर्गः  ॥  ५०  ॥   

वृन्तादित्यर्धमेकान्वयम् । "वृन्तं प्रसवबन्धनम्" इत्यमरः  ॥  ३।५०।२८  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने पञ्चाशः सर्गः  ॥  ५०  ॥   


