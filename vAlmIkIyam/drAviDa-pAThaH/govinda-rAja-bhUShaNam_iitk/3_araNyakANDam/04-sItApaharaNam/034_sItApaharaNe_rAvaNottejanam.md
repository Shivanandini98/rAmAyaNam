+++
title = "०३४ सीतापहरणे रावणोत्तेजनम्"
title_english = "034 Surpanakha allures Ravana to marry Seetha"

+++


ततः शूर्पणखां क्रुद्धां ब्रुवन्तीं परुषं वचः ।  

अमात्यमध्ये सङ्क्रुद्धः परिपप्रच्छ रावणः  ॥  ३।३४।१  ॥   

परगोष्ठीप्रसिद्धानां गुणानामाकरो महान् । अनुजो यस्य सौमित्रिस्तमहं
राममाश्रये  ॥  तत इति । सङ्क्रुद्धः शत्रुविषये ऽतीव क्रोधवान्  ॥  ३।३४।१
 ॥   

  

कश्च रामः कथंवीर्यः किंरूपः किम्पराक्रमः ।  

किमर्थं दण्डकारण्यं प्रविष्टः स दुरासदम्  ॥  ३।३४।२  ॥   

कथंवीर्यः कीदृशवीर्यः  ॥  ३।३४।२  ॥   

  

आयुधं किञ्च रामस्य निहता येन राक्षसाः ।  

खरश्च निहतः सङ्ख्ये दूषणस्त्रिशिरास्तथा  ॥  ३।३४।३  ॥   

इत्युक्ता राक्षसेन्द्रेण राक्षसी क्रोधमूर्च्छिता ।  

ततो रामं यथातत्त्वमाख्यातुमुपचक्रमे  ॥  ३।३४।४  ॥   

येन खरदूषणत्रिशिरःप्रभृतयो राक्षसा निहतास्तादृशं तदीयमायुधं किं किंरूपम्
इति परिपप्रच्छेति पूर्वेणान्वयः  ॥  ३।३४।३,४  ॥   

  

दीर्घबाहुर्विशालाक्षश्चीरकृष्णाजिनाम्बरः ।  

कन्दर्पसमरूपश्च रामो दशरथात्मजः  ॥  ३।३४।५  ॥   

रामानुजपरवशहृदयापि तदग्रजकृतमहोन्मादहेतुभूतं रामलावण्यं
सङ्ग्रहेणाभिधत्ते दीर्घबाहुरित्यादिना  ॥  ३।३४।५  ॥   

  

शक्रचापनिभं चापं विकृष्य कनकाङ्गदम् ।  

दीप्तान् क्षिपति नाराचान् सर्पानिव महाविषान्  ॥  ३।३४।६  ॥   

कनकाङ्गदं कनकमयपट्टबन्धम्  ॥  ३।३४।६  ॥   

  

नाददानं शरान् घोरान्न मुञ्चन्तं शिलीमुखान् ।  

न कार्मुकं विकर्षन्तं रामं पश्यामि संयुगे  ॥  ३।३४।७  ॥   

हन्यमानं तु तत्सैन्यं पश्यामि शरवृष्टिभिः ।  

इन्द्रेणोवोत्तमं सस्यमाहतं त्वश्मवृष्टिभिः  ॥  ३।३४।८  ॥   

रक्षसां भीमरूपाणां सहस्राणि चतुर्दश ।  

निहतानि शरैस्तीक्ष्णैस्तेनैकेन पदातिना  ॥  ३।३४।९  ॥   

नाददानमिति अत्रादानमोचनविकर्षणानि लक्ष्यन्ते । वेगातिशयेनादानादिकं न
पश्यामि, किन्तु हननमेवेति भावः । अश्मवृष्टिभिः करकामयवर्षैः  ॥  ३।३४।७९
 ॥   

  

अर्धाधिकमुहूर्तेन खरश्च सहदूषणः ।  

ऋषीणामभयं दत्तं कृतक्षेमाश्च दण्डकाः  ॥  ३।३४।१०  ॥   

अर्धाधिकमुहूर्तेन घटिकात्रयेण ससैन्यः खरो हत इत्यर्थः  ॥  ३।३४।१०  ॥   

  

एका कथञ्चिन्मुक्ताहं परिभूय महात्मना ।  

स्त्रीवधं शङ्कमानेन रामेण विदितात्मना  ॥  ३।३४।११  ॥   

एकेति । स्त्रीवधं शङ्कमानेन स्त्रीवधो भविष्यतीति शङ्कमानेनेत्यर्थः  ॥ 
३।३४।११  ॥   

  

भ्राता चास्य महातेजा गुणतस्तुल्यविक्रमः ।  

अनुरक्तश्च भक्तश्च लक्ष्मणो नाम वीर्यवान्  ॥  ३।३४।१२  ॥   

अनुरक्तः अनुरागवान् । भक्तः तत्कार्यभजनशीलः  ॥  ३।३४।१२  ॥   

  

अमर्षी दुर्जयो जेता विक्रान्तो बुद्धिमान् बली ।  

रामस्य दक्षिणो बाहुर्नित्यं प्राणो बहिश्चरः  ॥  ३।३४।१३  ॥   

दक्षिणो बाहुरित्यनेन सर्वकार्यधुरन्धरत्वमुक्तम् । प्राणत्वरूपणेन
निरतिशयप्रेमास्पदत्वम् । अनुरक्त इत्यस्य दृष्टान्तो ऽयमिति न पुनरुक्तिः
 ॥  ३।३४।१३  ॥   

  

राम्सय तु विशालाक्षी पूर्णेन्दुसदृशानना ।  

धर्मपत्नी प्रिया भर्तुर्नित्यं प्रियहिते रता  ॥  ३।३४।१४  ॥   

रामस्य प्रियास्तीत्यन्वयः  ॥  ३।३४।१४  ॥   

  

सा सुकेशी सुनासोरुः सुरूपा च यशस्विनी ।  

देवतेव वनस्यास्य राजते श्रीरिवापरा  ॥  ३।३४।१५  ॥   

तां वर्णाति सेत्यादिना । यशस्विनी उक्तरूपादिमत्त्वकीर्तिमती । वनस्य
देवतेव स्थिता श्रीरिव राजते  ॥  ३।३४।१५  ॥   

  

तप्तकाञ्चनवर्णाभा रक्ततुङ्गनखी शुभा ।  

सीता नाम वरारोहा वैदेही तनुमध्यमा  ॥  ३।३४।१६  ॥   

तप्तकाञ्चनवर्णाभा तप्तकाञ्चनवर्णतुल्या आभा यस्याः सा । वैदेही विदेहराजेन
पुत्रीकृता  ॥  ३।३४।१६  ॥   

  

नैव दैवी न गन्धर्वी न यक्षी न च किन्नरी ।  

नैवंरूपा मया नारी दृष्टपूर्वा महीतले  ॥  ३।३४।१७  ॥   

एवंरूपा देवी च न दृष्टपूर्वा गन्द्रर्वी च न दृष्टपूर्वा किन्नरी च न
दृष्टरूर्वा एवंरूपा नारी महीतले ऽपि न दृष्टपूर्वा इत्यन्वयः । उत्तरार्धे
महीतल इत्यनेन पूर्वार्धे स्वर्गलोक इति सिद्धम् । देव्यादीनां तत्रैव
वाससम्भवात् । यद्वा महीतल इति सर्वलोकोपलक्षणम्  ॥  ३।३४।१७  ॥   

  

यस्य सीता भवेद्भार्या यं च हृष्टा परिष्वजेत् ।  

अतिजीवेत् स सर्वेषु लोकेष्वपि पुरन्दरात्  ॥  ३।३४।१८  ॥   

परिष्वङ्गं विना भार्यात्वेन स्थिता चेत् सः सर्वेषु लोकेषु सर्वानपि
लोकान् । अतिजीवेत् अतीत्य जिवेत् । सर्वलोकोत्तीर्णपरमसुखमयजीवन इत्यर्थः
। परिष्वङ्गाभावे ऽपि सदा सन्निधानादिसौक्यादिति भावः । भार्यात्वं विनापि
यं सकृत् परिष्वजेत् सः पुरन्दरादपि पुरन्दरमपि अतिजीवेत् अतिशय्य जीवेत्
 ॥  ३।३४।१८  ॥   

  

सा सुशीला वपुःश्लाध्या रूपेणाप्रतिमा भुवि ।  

तवानुरूपा भार्या स्यात्त्वं च तस्यास्तथा पतिः  ॥  ३।३४।१९  ॥   

सा सुशीलेति । वपुः श्लाध्या वपुषा श्लाध्या, सर्वानवद्याङ्गीत्यर्थः  ॥ 
३।३४।१९  ॥   

  

तां तु विस्तीर्णजघनां पीनश्रोणीपयोधराम् ।  

भार्यार्थे च तवानेतुमुद्यताहं वराननाम् ।  

विरूपिता ऽस्मि क्रूरेण लक्ष्मणेन महाभुज  ॥  ३।३४।२०  ॥   

तां तु दृष्ट्वाद्य वैदेहीं पूर्णचन्द्रनिभाननाम् ।  

मन्मथस्य शराणां वै त्वं विधेयो भविष्यसि  ॥  ३।३४।२१  ॥   

यदि तस्यामभिप्रायो भार्यार्थे तव जायते ।  

शीघ्रमुद्ध्रियतां पादो जयार्थमिह दक्षिणः  ॥  ३।३४।२२  ॥   

कुरु प्रियं तथा तेषां रक्षसां राक्षसेश्वर ।  

वधात्तस्य नृशंसस्य रामस्याश्रमवासिनः  ॥  ३।३४।२३  ॥   

तं शरैर्निशितैर्हत्वा लक्ष्मणं च महारथम् ।  

हतनाथां सुखं सीतां यथावदुपभोक्ष्यसि  ॥  ३।३४।२४  ॥   

विस्तीर्णजघनां विशालजघनां तव चेत्यन्वयः  ॥  ३।३४।२०२४  ॥   

  

रोचते यदि ते वाक्यं ममैतद्राक्षसेश्वर ।  

क्रियतां निर्विशङ्केन वचनं मम रावण  ॥  ३।३४।२५  ॥   

रोचत इति । ते तुभ्यम् । "रुच्यर्थानां प्रीयमाणः" इति चतुर्थी ।
निर्विशङ्केन त्वयेति शेषः  ॥  ३।३४।२५  ॥   

  

विज्ञायेहात्मशक्तिं च ह्रियतामबला बलात् ।  

सीता सर्वानवद्याङ्गी भार्यार्थे राक्षसेश्वर  ॥  ३।३४।२६  ॥   

विज्ञायेति । आत्मशक्तिं स्वबलम् । "शक्तिर्बले प्रभावादौ" इति विश्वः ।
विज्ञाय पर्यालोच्य । बलात् पौरुषेण सीता भार्यार्थे ह्रियताम्  ॥  ३।३४।२६
 ॥   

  

निशम्य रामेण शरैरजिह्मगैर्हतान् जनस्थानगतान्निशाचरान् ।  

खरं च बुध्वा निहतं च दूषणं त्वमत्र कृत्यं प्रतिपत्तुमर्हसि  ॥  ३।३४।२७
 ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
चतुस्त्रिंशः सर्गः  ॥  ३४  ॥   

उक्तमर्थं सर्गान्ते पुनः सङ्गृह्णाति निशम्येति । प्रतिपत्तुं ज्ञातुम्  ॥ 
३।३४।२७  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने चतुस्त्रिंशः सर्गः  ॥  ३४  ॥   


