+++
title = "०३३ रावणनिर्भर्त्सनम्"
title_english = "033 Shurpanakha accuses Ravana"

+++


ततः शूर्पणखा दीना रावणं लोकरावणम् ।  

आमात्यमध्ये सङ्क्रुद्धा परुषं वाक्यमब्रवीत्  ॥  ३।३३।१  ॥   

अमर्यादो भृशं मूर्खो वध्यो यस्य निशाचरः । तमहं नीतिसम्पन्नं रघुनाथं
समाश्रये  ॥  तत इति । दीना रामपरिभूतत्वात् । स्वपरिभवदर्शने ऽपि
भ्रातुर्निश्चलतया सङ्क्रुद्धा  ॥  ३।३३।१  ॥   

  

प्रमत्तः कामभोगेषु स्वैरवृतो निरङ्कुशः ।  

समुत्पन्नं भयं घोरं बोद्धव्यं नावबुद्ध्यसे  ॥  ३।३३।२  ॥   

कामभोगेषु स्वैरवृत्तः स्वतन्त्रः, सदा कामपरवश इत्यर्थः । निरङ्कुशः
कामभोग एव निष्प्रतिबन्धः । घोरं भयं शृण्वतामपि भयङ्करमित्यर्थः ।
बोद्धव्यं चारमुखेनेति शेषः  ॥  ३।३३।२  ॥   

  

सक्तं ग्राम्येषु भोगेषु कामवृत्तं महीपतिम् ।  

लुब्धं न बहुमन्यन्ते श्मशानाग्निमिव प्रजाः  ॥  ३।३३।३  ॥   

एवं कामवृत्तस्य सम्भावितां हानिं लोकरीत्या दर्शयति सक्तमित्यादिना ।
ग्राम्येषु मैथुनादिषु । कामवृत्तं यथेच्छव्यापारम्  ॥  ३।३३।३  ॥   

  

स्वयं कार्याणि यः काले नानुतिष्ठति पार्थिवः ।  

स तु वै सह राज्येन तैश्च कार्यैर्विनश्यति  ॥  ३।३३।४  ॥   

कार्याणि पालनादीनि  ॥  ३।३३।४  ॥   

  

अयुक्तचारं दुर्दर्शमस्वाधीनं नराधिपम् ।  

वर्जयन्ति नरा दूरान्नदीपङ्कमिव द्विपाः  ॥  ३।३३।५  ॥   

अयुक्तचारम् अनियोजितचारम् । दुर्दर्शम् उचितकाले सभायां
प्रजादर्शनप्रदानरहितम् । अस्वाधीनं पत्न्यादिपरतन्त्रं
परप्रत्ययनेयबुद्धिं वा । पङ्के ऽपि विशेषणद्वयं योज्यम् । अयुक्तश्चारो
यस्मिन् स्वस्य सञ्चारकर्तुरधीनो न भवतीत्यर्थः  ॥  ३।३३।५  ॥   

  

ये न रक्षन्ति विषयमस्वाधीना नराधिपाः ।  

ते न वृद्ध्या प्रकाशन्ते गिरयः सागरे यथा  ॥  ३।३३।६  ॥   

विषयं स्वराज्यम् । वृद्ध्या वर्तमानयापीति शेषः  ॥  ३।३३।६  ॥   

  

आत्मवद्भिर्विगृह्य त्वं देवगन्धर्वदानवैः ।  

अयुक्तचारश्चपलः कथं राजा भविष्यसि  ॥  ३।३३।७  ॥   

आत्मवद्भिः यत्नवद्भिः, त्वत्प्रतीकारदत्तावधानैरित्यर्थः । चपलः विषयचपलः
 ॥  ३।३३।७  ॥   

  

त्वं तु बालस्वभावश्च बुद्धिहीनश्च राक्षस ।  

ज्ञातव्यं तु न जानीषे कथं रजा भविष्यसि  ॥  ३।३३।८  ॥   

उक्तमेवार्थं पुनरपि प्रलपति रावणस्याग्रहोत्पादनाय त्वमित्यादिना ।
बालस्येव स्वभावो विवेकशून्यत्वं यस्य स तथा । बुद्धिहीनः
विवेकहेतुर्बुद्धिः तया हीनः  ॥  ३।३३।८  ॥   

  

येषां चारश्च कोशश्च नयश्च जयतां वर ।  

अस्वाधीना नरेन्द्राणां प्राकृतैस्ते जनैः समाः  ॥  ३।३३।९  ॥   

स्वपरराष्ट्रकार्याकार्यज्ञापकश्चारः । कोशो धनसमृद्धिः । नयो नीतिः ।
प्राकृतैर्जनैः साधारणैर्जनैः  ॥  ३।३३।९  ॥   

  

यस्मात् पश्यन्ति दूरस्थान् सर्वानर्थान्नराधिपाः ।  

चारेण तस्मादुच्यन्ते राजानो दीर्घचक्षुषः  ॥  ३।३३।१०  ॥   

चारप्रयोजनमाह यस्मादिति  ॥  ३।३३।१०  ॥   

  

अयुक्तचारं मन्ये त्वां प्राकृतैः सचिवैर्वृतम् ।  

स्वजनं तु जनस्थानं हतं यो नावबिद्ध्यसे  ॥  ३।३३।११  ॥   

चतुर्दश सहस्राणि रक्षसां क्रूरकर्मणाम् ।  

हतान्येकेन रामेण खरश्च सहदूषणः  ॥  ३।३३।१२  ॥   

एवं लोकरीत्योक्तं रावणे उपसंहरति अयुक्तेत्यादिना । जनस्थानं जनस्थानस्थम्
 ॥   

३।३३।११,१२  ॥   

  

ऋषीणामभयं दत्तं कृतक्षेमाश्च दण्डकाः ।  

धर्षितं च जनस्थानं रामेणाक्लिष्टकर्मणा  ॥  ३।३३।१३  ॥   

स्वजनवधादपि दुःसहं कार्यान्तरमाह ऋषीणामिति  ॥  ३।३३।१३  ॥   

  

त्वं तु लुब्धः प्रमत्तश्च पराधीनश्च रावण ।  

विषये स्वे समुत्पन्नं भयं यो नावबुद्ध्यसे  ॥  ३।३३।१४  ॥   

लुब्धः चारादीनामभिमताप्रदाता  ॥  ३।३३।१४  ॥   

  

तीक्ष्णमल्पप्रदातारं प्रमत्तं गर्वितं शठम् ।  

व्यसने सर्वभूतानि नाभिधावन्ति पार्थिवम्  ॥  ३।३३।१५  ॥   

तीक्ष्णं क्रूरम् । शठं गूढविप्रियकारिणम् । व्यसने व्यसनकाले । सर्वभूतानि
भृत्यामात्यादीनि । नाभिधावन्ति तद्रक्षणाय न प्रवर्तन्ते  ॥  ३।३३।१५  ॥   

  

अतिमानिनमग्राह्यमात्मसम्भावितं नरम् ।  

क्रोधिनं व्यसने हन्ति स्वजनो ऽपि महीपतिम्  ॥  ३।३३।१६  ॥   

अग्राह्यं सद्भिरिति शेषः । आत्मना स्वेनैव बहुमानं प्राप्तः
सोयमात्मसम्भावितः तम् । क्रोधिनम् अस्थाने क्रोधवन्तम् । व्यसने व्यसनकाले
। स्वजनो ऽपि अमात्यादिरपि  ॥  ३।३३।१६  ॥   

  

नानुतिष्ठति कार्याणि भयेषु न बिभेति च ।  

क्षिप्रं राज्याच्च्युतो दीनस्तृणैस्तुल्यो भविष्यति  ॥  ३।३३।१७  ॥   

शुष्कैः काष्ठैर्भवेत् कार्यं लोष्ठैरपि च पांसुभिः ।  

न तु स्थानात् परिभ्रष्टैः कार्यं स्याद्वसुधाधिपैः  ॥  ३।३३।१८  ॥   

भयेषु भयहेतुषु । न बिभेति साशङ्को न वर्तत इत्यर्थः  ॥  ३।३३।१७,१८  ॥   

  

उपभुक्तं यथा वासस्स्रजो वा मृदिता यथा ।  

एवं राज्यात् परिभ्रष्टः समर्थो ऽपि निरर्थकः  ॥  ३।३३।१९  ॥   

उपभुक्तवस्त्रादिदृष्टान्तः परेषामयोग्यत्वप्रदर्शनाय  ॥  ३।३३।१९  ॥   

  

अप्रमत्तश्च यो राजा सर्वज्ञो विजितेन्द्रियः ।  

कृतज्ञो धर्मशीलश्च स राजा तिष्ठते चिरम्  ॥  ३।३३।२०  ॥   

चिरं तिष्ठत इत्यत्र आर्षमात्मनेपदम्  ॥  ३।३३।२०  ॥   

  

नयनाभ्यां प्रसुप्तोपि जागर्ति नयचक्षुषा ।  

व्यक्तक्रोधप्रसादश्च स राजा पूज्यते जनैः  ॥  ३।३३।२१  ॥   

जागार्ति अप्रमत्तो भवतीत्यर्थः  ॥  ३।३३।२१  ॥   

  

त्वं तु रावण दुर्बुद्धिर्गुणैरेतैर्विवर्जितः ।  

यस्य ते ऽविदितश्चारै रक्षसां समुहान् वधः  ॥  ३।३३।२२  ॥   

यस्य ते येन त्वया । अविदित इति छेदः  ॥  ३।३३।२२  ॥   

  

परावमन्ता विषयेषु सङ्गतो नदेशकालप्रविभागतत्त्ववित् ।  

अयुक्तबुद्धिर्गुणदोषनिश्चये विपन्नराज्यो न चिराद्विपत्स्यसे  ॥  ३।३३।२३
 ॥   

इति स्वदोषान् परिकीर्तितांस्तया समीक्ष्य बुद्ध्या क्षणदाचरेश्वरः ।  

धनेन दर्पेण बलेन चान्वितो विचिन्तयामास चिरं स रावणः  ॥  ३।३३।२४  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
त्रयस्त्रिंशः सर्गः  ॥  ३३  ॥   

सर्गार्थमेकेन सङ्गृह्णाति परेति । परावमन्ता शत्रुषु उपेक्षावान् ।
विषयेषु शब्दादिषु । सङ्गतः सङ्गवान् । नदेशकालप्रविभागतत्त्वविदित्येकं
पदम् । नगनैकादिवन्न समासः । देशकालभेदातत्त्वज्ञ इत्यर्थः । गुणदोषनिश्चये
विषये अयुक्तबुद्धिः अनियोजितबुद्धिः, अप्रवृत्तबुद्धिरित्यर्थः । न चिरात्
क्षिप्रम् । विपत्स्यसे आपदं प्राप्स्यसीत्यर्थः । त्वमिति शेषः  ॥ 
३।३३।२३,२४  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने त्रयस्त्रिंशः सर्गः  ॥  ३३  ॥   


