+++
title = "०४८ रावणेन सीतानिर्भर्त्सनम्"
title_english = "048 Ravana tempts Seetha"

+++


एवं ब्रुवन्त्यां सीतायां संरब्धः परुषं वचः ।  

ललाटे भ्रुकुटीं कृत्वा रावणः प्रत्युवाच ह  ॥  ३।४८।१  ॥   

एवं ब्रुवन्तीं सीतां रावणो भर्त्सयति एवमित्यादिना । संरब्धः कुपितः
सम्भ्रमाविष्टो वा  ॥  ३।४८।१  ॥   

  

भ्राता वैश्रवणस्याहं सापत्न्यो वरवर्णिनि ।  

रावणो नाम भद्रं ते दशग्रीवः प्रतापवान्  ॥  ३।४८।२  ॥   

भ्रातेति । वैश्रवणस्य सपत्न्या मातुरपत्यं पुमान् सापत्नः, सापत्न एव
सापत्न्यः । स्वार्थे ष्यञ्  ॥  ३।४८।२  ॥   

  

यस्य देवाः सगन्धर्वाः पिशाचपतगोरगाः ।  

विद्रवन्ति भयाद्भीता मृत्योरिव सदा प्रजाः  ॥  ३।४८।३  ॥   

यस्येति । यस्य सम्बन्धिनो भयात् देवादयः मृत्योर्भीताः प्रजा इव
विद्रवन्ति  ॥  ३।४८।३  ॥   

  

येन वैश्रवणो राजा द्वैमात्रः कारणान्तरे ।  

द्वन्द्वमासादितः क्रोधाद्रणे विक्रम्य निर्जितः  ॥  ३।४८।४  ॥   

येनेति । द्वयोर्मात्रोरपत्यं द्वैमात्रः, सपन्तीमातृपुत्र इत्यर्थः ।
कारणान्तरे कस्मिंश्चित् कारणावकाशे । द्वन्द्वं युद्धम् । "द्वन्द्वं
कलहयुग्मयोः" इत्यमरः  ॥  ३।४८।४  ॥   

  

यद्भयार्तः परित्यज्य स्वमधिष्ठानमृद्धिमत् ।  

कैलासं पर्वतश्रेष्ठमध्यास्ते नरवाहनः  ॥  ३।४८।५  ॥   

स्वमधिष्ठानं स्वां पुरीं कैलासमध्यास्ते प्रबलावष्टम्भार्थमिति भावः ।
"अधिशीङ्स्थासां कर्म" इत्यधिकरणस्य कर्मसंज्ञा । नरवाहनः कुबेरः  ॥  ३।४८।५
 ॥   

  

यस्य तत् पुष्पकं नाम विमानं कामगं शुभम् ।  

वीर्यादेवार्जितं भद्रे येन यामि विहायसम्  ॥  ३।४८।६  ॥   

यस्येति । तत् पसिद्धम् । कामेन गच्छतीति कामगम्, अधिष्ठातृकामानुरूपं
गच्छतीत्यर्थः । येन पुष्पकेण । विहायसम् आकाशम् । एतादृशविशेषणविशिष्टो यो
रावणो नाम रावण इति प्रसिद्धः सो ऽहमिति पूर्वोणान्वयः  ॥  ३।४८।६  ॥   

  

मम सञ्जातरोषस्य मुखं दृष्ट्वैव मैथिलि ।  

विद्रवन्ति परित्रस्ताः सुराः शक्रपुरोगमाः  ॥  ३।४८।७  ॥   

ममेति । विद्रवन्ति विद्रवेयुः  ॥  ३।४८।७  ॥   

  

यत्र तिष्ठाम्यहं तत्र मारुतो वाति शङ्कितः ।  

तीव्रांशुः शिशिरांशुश्च भयात् सम्पद्यते रविः  ॥  ३।४८।८  ॥   

यत्र देशे । तीव्रांशुश्च तीक्ष्णांशुरपि रविः मद्भयात् शिशिरांशुः
शीतलांशुः सम्पद्यते  ॥  ३।४८।८  ॥   

  

निष्कम्पपत्त्रास्तरवो नद्यश्च स्तिमितोदकाः ।  

भवन्ति यत्र यत्राहं तिष्ठामि विचरामि च  ॥  ३।४८।९  ॥   

निष्कम्पेति । पत्त्राण्यपि न चलन्तीत्यर्थः  ॥  ३।४८।९  ॥   

मम पारे समुद्रस्य लङ्का नाम पुरी शुभा ।  

सम्पूर्णा राक्षसैर्घोरैर्यथेन्द्रस्यामरावती  ॥  ३।४८।१०  ॥   

पारे पारसदृशे । त्रिकूटे समुद्रस्य मध्य इति पूर्वमुक्तत्वात्
यथेन्द्रस्यामरावती तथा मम लङ्का पुरी असाधारणेत्यर्थः । अस्तीति शेषः  ॥ 
३।४८।१०  ॥   

  

प्राकारेण परिक्षिप्ता पाण्डरेण विराजता ।  

हेमकक्ष्या पुरी रम्या वैडूर्यमयतोरणा  ॥  ३।४८।११  ॥   

हस्त्यश्वरथसम्बाधा तूर्यनादविनादिता ।  

\[शतयोजनविस्तीर्णा त्रिंशद्योजनमायता ।\]  

सर्वकालफलैर्वृक्षैः सङ्कुलोद्यानशोभिता  ॥  ३।४८।१२  ॥   

लङ्कां वर्णयति प्राकारेणेति । रजतमयत्वात् पाण्डरेण हेममय्यः कक्ष्याः
हर्म्याङ्गणादयो यस्याः सा । "कक्ष्या प्रकोष्ठे हर्म्यादेः काञ्च्यां
मध्येभबन्धने" इत्यमरः । तोरणो बहिर्द्वारम् । सम्बाधा सङ्कुला ।
तूर्यनादेन वाद्यशब्देन विनादिता । सर्वः कालो येषां तानि सर्वकालानि,
सर्वकालसम्भवानीत्यर्थः । तादृशानि फलानि येषां तैः सर्वकालफलैः ।
सङ्कुलोद्यानैः व्याप्तोद्यानैः शोभिता एतादृशी सा पुरी रम्येत्यन्वयः  ॥ 
३।४८।११,१२  ॥   

  

तत्र त्वं वसती सीते राजपुत्रि मया सह ।  

न स्मरिष्यसि नारीणां मानुषीणां मनस्विनी  ॥  ३।४८।१३  ॥   

तत्रेति । वसती वसन्ती । अनित्यमागमशासनमिति नुमभावः । नारीणामिति
"अधीगर्थ" इति षष्ठी । मनस्वनी तत्समासक्तेत्यर्थः  ॥  ३।४८।१३  ॥   

  

भुञ्जाना मानुषान् भोगान् दिव्यांश्च वरवर्णिनि ।  

न स्मरिष्यसि रामस्य मानुषस्य गतायुषः  ॥  ३।४८।१४  ॥   

मानुषान् मनुष्यलोकसम्भावान् । दिव्यान् स्वर्गसम्भवान् । गतायुषः
गतप्रायायुषः, अल्पायुष इत्यर्थः । अनेन भुज्जाना मानुषान् भोगानिति पूर्वं
सीतोक्तस्य परिहार उक्तः  ॥  ३।४८।१४  ॥   

  

स्थापयित्वा प्रियं पुत्रं राज्ञा दरशथेन यः ।  

मन्दवीर्यः सुतो ज्येष्ठस्ततः प्रस्थापितो ह्ययम्  ॥  ३।४८।१५  ॥   

तेन किं भ्रष्टराज्येन रामेण गतचेतसा ।  

करिष्यसि विशालाक्षि तापसेन तपस्विना  ॥  ३।४८।१६  ॥   

अथ रामस्य स्वापेक्षया उक्तमतिशयं प्रतिवक्ति स्थापयित्वेत्यादिना,
श्लोकद्वयमेकान्वयम् । प्रियं पुत्रं भरतं राज्ये स्थापयित्वा ततो राज्यात्
प्रव्राजितः । जेष्ठत्वे ऽपि प्रव्राजनान्मदवीर्यत्वं सिद्धमित्याह तेनेति
। तेन मन्दवीर्येण । गतचेतसा कर्तव्याकर्तव्यमूढमनसा । तापसेन "भग्नाः
कृषेर्भागवता भवन्ति" इति न्यायेन अशूरेण । तपस्विना शोच्येन । "तपस्वी
तापसः शोच्यः" इति विश्वः । अनेन इतः परं राज्यं साधयिष्यतीत्याशा न
कर्तव्येत्युक्तम्  ॥  ३।४८।१५,१६  ॥   

  

सर्वराक्षसभर्तारं कामात् स्वयमिहागतम् ।  

न मन्मथशराविष्टं प्रत्याख्यातुं त्वमर्हसि  ॥  ३।४८।१७  ॥   

सर्वराक्षसेति । सर्वराक्षसभर्तारं त्वया प्रार्थनीयमित्यर्थः । स्वयं
कामात् अर्थितया इहागतं प्रत्याख्यातुं निराकर्तुम् । स्वयमागमने हेतुः
मन्मथेति  ॥  ३।४८।१७  ॥   

  

प्रत्याख्याय हि मां भीरु परितापं गमिष्यसि ।  

चरणेनाभिहत्येव पुरूरवसमुर्वशी  ॥  ३।४८।१८  ॥   

प्रत्याख्यानफलमाह प्रत्याख्यायेति । भीरु इत्यनेन रामात् भीतिः
प्रत्याख्यानमूलमिति मम मन इति व्यज्यते । परितापं पश्चात्तापम् । पुरूरवसं
राजानं चरणेनाभिहत्य उर्वशीव, उरून् महतो वशीकरोतीत्युर्वशी । "वश कान्तौ"
पृषोदरादित्वादुकारलोपः । गौरादित्वात् ङीष् । एवं
ह्रस्वादिस्तालव्यान्तश्च । तथाच माघयमकम् । "दधत्युरोजद्वयमुर्वशीतलं भुवो
गतेव स्वयमुर्वशी तलम्" इति । नारायणस्य ऊरौ वसतीति व्यत्पत्तावपि
पृषोदरादित्वाद्वर्णलोपादिना ह्रस्वादिस्तालव्यान्त एव च युक्तः । उर्वशी
किल स्वयमेव प्रार्थयन्तं पुरूरवसं प्रथमं निरस्य पश्चात्तापेन
पुनस्तमागतेति पौराणिकी कथा  ॥  ३।४८।१८  ॥   

  

अङ्गुल्या न समो रामो मम युद्धे स मानुषः ।  

तव भाग्येन सम्प्राप्तं भजस्व वरवर्णिनि  ॥  ३।४८।१९  ॥   

अङ्गुल्या अङ्गुलिबलेन । न समः न समबलः । सम्प्राप्तं मामिति शेषः  ॥ 
३।४८।१९  ॥   

  

एवमुक्ता तु वैदेही क्रुद्धा संरक्तलोचना ।  

अब्रवीत्परुषं वाक्यं रहिते राक्षसाधिपम्  ॥  ३।४८।२०  ॥   

संरक्तेति कोपातिशयो द्योत्यते । रहिते निर्जने वने "रागं विविक्ता इति
वर्धयन्तीः" इति रागजननौचित्ये ऽपि परुषमब्रवीत् । हन्त सीतायाः
पातिव्रत्यमेतदिति ऋषिर्विस्मयते  ॥  ३।४८।२०  ॥   

  

कथं वैश्रवणं देवं सर्वभूतनमस्कृतम् ।  

भ्रातरं व्यपदिश्य त्वमशुभं कर्तुमिच्छसि  ॥  ३।४८।२१  ॥   

कथमिति । पुण्यात्मनः कुबेरस्य भ्राता सन् कथं पापकर्मणि प्रवर्तस इत्यर्थः
 ॥  ३।४८।२१  ॥   

  

अवश्यं विनशिष्यन्ति सर्वे रावण राक्षसाः ।  

येषां त्वं कर्कशो राजा दुर्बुद्धिरजितेन्द्रियः  ॥  ३।४८।२२  ॥   

कर्कशः क्रूरः  ॥  ३।४८।२२  ॥   

  

अपहृत्य शचीं भार्यां शक्यमिन्द्रस्य जीवितुम् ।  

न च रामस्य भार्यां मामपनीयास्ति जीवितम्  ॥  ३।४८।२३  ॥   

अपनीय स्थितस्य तवेति शेषः  ॥  ३।४८।२३  ॥   

  

जीवेच्चिरं वज्रधरस्य हस्ताच्छचीं प्रधृष्याप्रतिरूपरूपाम् ।  

न मादृशीं राक्षस दूषयित्वा पीतामृतस्यापि तवास्ति मोक्षः  ॥  ३।४८।२४  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
अष्टचत्वारिंशः सर्गः  ॥  ४८  ॥   

क्रोधातिशयेनोक्तमेव पुनराह जीवेदिति । अप्रतिरूपम् अनुपमं रूपं यस्यास्तां
मादृशीम् । अश्लीलत्वपरिहाराय न मामित्यनुक्तिः । मोक्षः मरणादिति शेषः ।
अमृतमपि न त्वद्रक्षणसमर्थमित्यर्थः  ॥  ३।४८।२४  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने अष्टचत्वारिंशः सर्गः  ॥  ४८  ॥   


