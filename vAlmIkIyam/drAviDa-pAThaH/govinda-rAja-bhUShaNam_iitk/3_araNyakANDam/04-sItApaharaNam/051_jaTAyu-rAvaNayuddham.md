+++
title = "०५१ जटायु-रावणयुद्धम्"
title_english = "051 The combat of Jataayu and Ravana"

+++


इत्युक्तस्य यथान्यायं रावणस्य जटायुषा ।  

क्रुद्धस्याग्निनिभाः सर्वा रेजुर्विंशतिदृष्टयः  ॥  ३।५१।१  ॥   

अथ स्वामिकार्याय प्राणत्यागमकरोज्जटायुरित्याह इतीत्यादि  ॥  ३।५१।१  ॥   

  

संरक्तनयनः कोपात्तप्तकाञ्चनकुण्डलः ।  

राक्षसेन्द्रो ऽभिदुद्राव पतगेन्द्रममर्षणः  ॥  ३।५१।२  ॥   

अमर्षणः असहनः  ॥  ३।५१।२  ॥   

  

स सम्प्रहारस्तुमुलस्तयोस्तस्मिन् महावने ।  

बभूव वातोद्धतयोर्मेघयोर्गगने यथा  ॥  ३।५१।३  ॥   

सः युद्ध्यस्वेति पूर्वं प्रवर्तितः । सम्प्रहारः युद्धम् । वाताभ्यां
प्रतिकूलवायुभ्याम् । उद्धतयोः प्रेरितयोः । मेघपक्षे सम्प्रहारः
सङ्घट्टनमात्रम्  ॥  ३।५१।३  ॥   

  

तद्बभूवाद्भुतं युद्धं गृध्रराक्षसयोस्तदा ।  

सपक्षयोर्माल्यवतोर्महापर्वतयोरिव  ॥  ३।५१।४  ॥   

सपक्षयोः पक्षसहितयोः माल्यवतोः माल्यवन्नामानौ द्वौ पर्वतौ । एको
दण्डकारण्ये पूर्वमुक्तः माल्यवन्तं शिखरिणमिति । अन्यः किष्किन्धासमीपे
वक्ष्यति वर्षावर्णने  ॥  ३।५१।४  ॥   

  

ततो नालीकनाराचैस्तीक्ष्णाग्रैश्च विकर्णिभिः ।  

अभ्यवर्षन्महाघोरैर्गृध्रराजं महाबलः  ॥  ३।५१।५  ॥   

नालीकैः नालमात्रशरैः । नाराचैः आयसशरैः । विकर्णिभिः अङ्कुशाग्रशरैः  ॥ 
३।५१।५  ॥   

  

स तानि शरजालानि गृघ्रः पत्त्ररथेश्वरः ।  

जटायुः प्रतिजग्राह रावणास्त्राणि संयुगे  ॥  ३।५१।६  ॥   

पत्त्ररथेश्वरः पक्षीश्वरः । प्रतिजग्राह सेहे । रावणास्त्राणि
रावणप्रयुक्तास्त्राणि  ॥  ३।५१।६  ॥   

  

तस्य तीक्ष्णनखाभ्यां तु चरणाभ्यां महाबलः ।  

चकार बहुधा गात्रे व्रणान् पतगसत्तमः  ॥  ३।५१।७  ॥   

तस्य रावणस्य गात्रे  ॥  ३।५१।७  ॥   

  

अथ क्रोधाद्दशग्रीवो जग्राह दश मार्गणान् ।  

मृत्युदण्डनिभान् घोरान् शत्रुमर्दनकाङ्क्षया  ॥  ३।५१।८  ॥   

मार्गणान् बाणान्  ॥  ३।५१।८  ॥   

  

स तैर्बाणैर्महावीर्यः पूर्णमुक्तैरजिह्मगैः ।  

बिभेद निशितैस्तीक्ष्णैर्गृधं घोरैः शिलीमुखैः  ॥  ३।५१।९  ॥   

पूर्णम् आकर्णाकृष्टं यथ तथा मुक्तैः । अजिह्मगैः ऋजुगामिभिः । निशितैः
शाणोल्लीढैः । अत एव तीक्ष्णैः घोरैः भयङ्करैः । शिलीमुखैः शिली मुख यषां
तैः बाणैः गृध्रं बिभेद  ॥  ३।५१।९  ॥   

  

स राक्षसरथे पश्यन् जानकीं बाष्पलोचनाम् ।  

अचिन्तयित्वा तान् बाणान् राक्षसं समभिद्रवत्  ॥  ३।५१।१०  ॥   

समभिद्रवत् समभ्यद्रवत्  ॥  ३।५१।१०  ॥   

  

ततो ऽस्य सशरं चापं मुक्तामणिविभूषितम् ।  

चरणाभ्यां महातेजा बभञ्ज पतगेश्वरः  ॥  ३।५१।११  ॥   

सशरं संहितशरम्  ॥  ३।५१।११  ॥   

  

ततो ऽन्यद्धनुरादाय रावणः क्रोधमूर्च्छितः ।  

ववर्ष शरवर्षाणि शतशो ऽथ सहस्रशः  ॥  ३।५१।१२  ॥   

क्रोधमूर्च्छितः क्रोधेन व्याप्तः  ॥  ३।५१।१२  ॥   

  

शरैरावारितस्तस्य संयुगे पतगेश्वरः ।  

कुलायमुपसम्प्राप्तः पक्षीव प्रबभौ तदा  ॥  ३।५१।१३  ॥   

आवारितः आ समन्ताद्व्याप्तः । कुलायं नीडं प्राप्तः पक्षीव बभौ  ॥  ३।५१।१३
 ॥   

  

स तानि शरवर्षाणि पक्षाभ्यां च विधूय च ।  

चरणाभ्यां महातेजा बभञ्जास्य महद्धनुः  ॥  ३।५१।१४  ॥   

तानि च पक्षाभ्यां विधूय चरणाभ्यां धनुर्बभञ्ज चेत्यन्वयः  ॥  ३।५१।१४  ॥   

  

तच्चाग्निसदृशं दीप्तं रावणस्य शरावरम् ।  

पक्षाभ्यां स महावीर्यो व्याधुनोत्पतगेश्वरः  ॥  ३।५१।१५  ॥   

शरावरं कवचम् । पक्षाभ्यां पक्षवातेन व्याधुनोत् प्राच्यावयत्  ॥  ३।५१।१५
 ॥   

  

काञ्चनोरश्छदान् दिव्यान् पिशाचवदनान् खरान् ।  

तांश्चास्य जवसम्पन्नान् जघान समरे बली  ॥  ३।५१।१६  ॥   

काञ्चनोऱश्छदान् स्वर्णमयकवचयुक्तान् । "उरश्छदः कङ्कटको जागरः कवचो
ऽस्त्रियाम्" इत्यमरः । बली जटायुः  ॥  ३।५१।१६  ॥   

  

वरं त्रिवेणुसम्पन्नं कामगं पावकार्चिषम् ।  

मणिहेमविचित्राङ्गं बभञ्ज च महारथम्  ॥  ३।५१।१७  ॥   

वरमिति । त्रिवेणुः युगन्धरः । कामं यथेच्छं गच्छतीति कामगम्  ॥  ३।५१।१७
 ॥   

  

पूर्णचन्द्रप्रतीकाशं छत्त्रं च व्यजनैः सह ।  

पातयामास वेगेन ग्राहिभी राक्षसैः सह  ॥  ३।५१।१८  ॥   

पूर्णेति । ग्राहिभिः छत्त्रचामरादिग्राहकैः । "नन्दिग्रहि " इत्यादिना
णिनिः  ॥  ३।५१।१८  ॥   

  

सारथेश्चास्य वेगेन तुण्डेनैव महच्छिरः ।  

पुनर्व्यपाहरच्छ्रीमान् पक्षिराजो महाबलः  ॥  ३।५१।१९  ॥   

सारथेरिति । व्यपाहरत् खण्डितवान् । पुनरित्यनेन छत्त्रादिखण्डनं
तुण्डेनेति सूच्यते  ॥  ३।५१।१९  ॥   

  

स भग्नधन्वा विरथो हताश्वो हतसारथिः ।  

अङ्केनादाय वैदेहीं पपात भुवि रावणः  ॥  ३।५१।२०  ॥   

भग्नधन्वा । "धनुषश्च" इत्यनङ्  ॥  ३।५१।२०  ॥   

  

दृष्ट्वा निपतितं भूमौ रावणं भग्नवाहनम् ।  

साधु साध्विति भूतानि गध्रराजमपूजयन्  ॥  ३।५१।२१  ॥   

दृष्ट्वेति । अपूजयन् मनसेति शेषः  ॥  ३।५१।२१  ॥   

  

परिश्रान्तं तु तं दृष्ट्वा जरया पक्षियूथपम् ।  

उत्पपात पुनर्हृष्टो मैथिलीं गृह्य रावणः  ॥  ३।५१।२२  ॥   

गृह्य गृहीत्वा  ॥  ३।५१।२२  ॥   

  

तं प्रहृष्टं निधायाङ्के गच्छन्तं जनकात्मजाम् ।  

गृध्रराजः समुत्पत्य समभिद्रुत्य रावणम् ।  

समावार्य महातेजा जटायुरिदमब्रवीत्  ॥  ३।५१।२३  ॥   

तमित्यादिसार्धश्लोक एकान्वयः । समुत्पत्य ऊर्ध्वं गत्वा । समभिद्रुत्य
अभिमुखं गत्वा । समावार्य सम्यगवरुध्य  ॥  ३।५१।२३  ॥   

  

वज्रसंस्पर्शबाणस्य भार्यां रामस्य रावण ।  

अल्पबुद्धे हरस्येनां वधाय खलु रक्षसाम्  ॥  ३।५१।२४  ॥   

वज्रसंस्पर्शाः वज्रसमस्पर्शाः बाणाः यस्य  ॥  ३।५१।२४  ॥   

  

समित्रबन्धुः सामात्यः सबलः सपरिच्छदः ।  

विषपानं पिबस्येतत्पिपासित इवोदकम्  ॥  ३।५१।२५  ॥   

समित्रेति । पीयते इति पानं पानकरसादि । विषयुक्तं पानमिति
मध्यमपदलोपिसमासः । यद्वा विषस्य पानं विषपानम्, एतत्सीताहरणरूपं विषपानं
पिबसि करोषि । ओदन पाकं पचतीतिवत् प्रकृतेः प्रत्ययोपस्थानमात्रं प्रयोजनम्
 ॥  ३।५१।२५  ॥   

  

अनुबन्धमजानन्तः कर्मणामविचक्षणाः ।  

शीघ्रमेव विनश्यन्ति यथा त्वं विनशिष्यसि  ॥  ३।५१।२६  ॥   

अनुबध्यत इत्यनुबन्धः फलम् । अविचक्षणाः असमर्थाः । कर्मणाम् आत्मना
क्रियमाणानां फलमजानन्तः शीघ्रं विनश्यन्ति । तत्रोदाहरणं भवानित्याह यथेति
 ॥  ३।५१।२६  ॥   

  

बद्धस्त्वं कालपाशेन क्व गतस्तस्य मोक्ष्यसे ।  

वधाय बडिशं गृह्य सामिषं जलजो यथा  ॥  ३।५१।२७  ॥   

बद्धेति । कालपाशेन बद्धस्त्वं क्व देशे गतः सन् तस्य
तस्मात्कालपाशान्मोक्ष्यसे, सहानुवर्तमानाद्बन्धात्कथं ते
मुक्तिर्भविष्यतीत्यर्थः । सामिषं मांससहितम् । ब़डिशं मत्स्यबन्धनम् ।
"ब़डिशं मत्स्यबन्धनम्" इत्यमरः । आमिषलोभेन गृह्य गृहीत्वा जलजो मत्स्यो
यथा देशान्तरं गतो ऽपि न जीवति बडिशामोक्षणात् तद्वत्  ॥  ३।५१।२७  ॥   

  

नहि जातु दुराधर्षो काकुत्स्थौ तव रावण ।  

धर्षणं चाश्रमस्यास्य क्षमिष्येते तु राघवौ  ॥  ३।५१।२८  ॥   

आश्रमकर्मकं त्वत्कर्तृकं धर्षणं परिभवम् । आश्रमशब्देन आश्रमस्था
सीतोच्यते । मञ्चाः क्रोशन्तीतिवत्  ॥  ३।५१।२८  ॥   

  

यथा त्वया कृतं कर्म भीरुणा लोकगर्हितम् ।  

तस्कराचरितो मार्गो नैष वीरनिषेवितः  ॥  ३।५१।२९  ॥   

यथेति । लोकगर्हितं कर्म भीरुणा त्वया यथा कृतं तथा तस्कराचरिता मार्गः ।  

तस्करकृत्यतुल्यं त्वत्कृत्यमित्यर्थः । तस्मादेष मार्गः वीरनिषेवितो न
भवतीत्यर्थः  ॥  ३।५१।२९  ॥   

  

युद्ध्यस्व यदि शूरो ऽसि मुहूर्तं तिष्ठ रावण ।  

शयिष्यसे हतो भूमौ यथा भ्राता खरस्तथा  ॥  ३।५१।३०  ॥   

युद्ध्यस्वेति । पूर्वसर्गान्ते व्याख्यातो ऽयम्  ॥  ३।५१।३०  ॥   

  

परेतकाले पुरुषो यत्कर्म प्रतिपद्यते ।  

विनाशायात्मनो ऽधर्म्यं प्रतिपन्नो ऽसि कर्म तत्  ॥  ३।५१।३१  ॥   

परेतेति । परेतकाले मृत्युकाल इत्यर्थः । यत्कर्म यादृशं कर्म पुरुषः
आत्मविनाशाय प्रतिपद्यते प्राप्नोति । अधर्म्यम् अधर्मादनपेतं तत्कर्म
सीताहरण रूपं प्रतिपन्नो ऽसि । एतादृशकर्मकरणादवश्यमविलम्बितं मृत्युं
प्राप्नोषीत्यर्थः  ॥  ३।५१।३१  ॥   

  

पापानुबन्धो वै यस्य कर्मणः कर्म को नु तत् ।  

कुर्वीत लोकाधिपतिः स्वयम्भूर्भगवानपि  ॥  ३।५१।३२  ॥   

यस्य कर्मणः पापानुबन्धः पापफलसम्बन्धो भवति तत्कर्म
लोकाधिपतित्वादिविशिष्टो़ ऽपि को नु कुर्वीति  ॥  ३।५१।३२  ॥   

  

एवमुक्त्वा शुभं वाक्यं जटायुस्तस्य रक्षसः ।  

निपपात भृशं पृष्ठे दशग्रीवस्य वीर्यवान्  ॥  ३।५१।३३  ॥   

एवमिति । पृष्ठ इत्यनेन जटायुषमनादृत्य रावणस्य पलायमानत्वं गम्यते  ॥ 
३।५१।३३  ॥   

  

तं गृहीत्वा नखैस्तीक्ष्णैर्विरराद समन्ततः ।  

अधिरूढो गजारोहो यथा स्याद्दुष्टवारणम्  ॥  ३।५१।३४  ॥   

तमिति । तं गृहीत्वा बलान्निवर्त्याधिरूढः सन् जटायुः गजारोहो यन्ता
दुष्टवारणं पलायितम् अङ्कुशैर्निरुध्य यथा विदारयति तथा नखैः विरराद ।
स्यादिति सम्भावनायाम्  ॥  ३।५१।३४  ॥   

  

विरराद नखैरस्य तुण्डं पृष्ठे समर्पयन् ।  

केशांश्चोत्पाटयामास नखपक्षमुखायुधः  ॥  ३।५१।३५  ॥   

विररादेति । नखपक्षमुखायुधो गृध्रः । अस्य रावणस्य पृष्ठे नखैः सह तुण्डं
समर्पयन् व्यपारयन् सन् विरराद व्यदारयदित्यर्थः । केशांश्चोत्पाटयामास  ॥ 
३।५१।३५  ॥   

  

स तथा गृध्रराजेन क्लिश्यमानो मुहुर्मुहुः ।  

अमर्षस्फुरितोष्ठः सन् प्राकम्पत स रावणः  ॥  ३।५१।३६  ॥   

स इति । अमर्षेण क्रोधेन । स्फुरितोष्ठः चलितोष्ठः । प्राकम्पत प्रहारार्थं
प्रदक्षिणं प्राचलदित्यर्थः  ॥  ३।५१।३६  ॥   

  

स परिष्वज्य वैदेहीं वामेनाङ्केन रावणः ।  

तलेनाभिजघानाशु जटायुं क्रोधमूर्च्छितः  ॥  ३।५१।३७  ॥   

स इति । अङ्केन ऊरुभागेन । जटायुं जटायुरित्युकारान्तो ऽप्यस्ति  ॥  ३।५१।३७
 ॥   

  

जटायुस्तमभिक्रम्य तुण्डेनास्य खगाधिपः ।  

वामबाहून् दश तदा व्यपाहरदरिन्दमः  ॥  ३।५१।३८  ॥   

जटायुरिति । अभिक्रम्य अभितो गत्वा, अवसरं प्रतीक्ष्येत्यर्थः । अस्य
वामबाहून् यैः सीता परिष्वक्ता तानित्यर्थः । व्यपाहरत् अच्छिनत्  ॥  ३।
५१।३८  ॥   

  

सञ्छिन्नबाहोः सद्यैव बाहवः सहसा ऽभवन् ।  

विषज्वालावलीयुक्ता वल्मीकादिव पन्नगाः  ॥  ३।५१।३९  ॥   

सञ्छिन्नबाहोः रावणादिति शेषः । सद्यैवेत्यार्षे सलोपे वृद्धिः । अभवन्
प्रादुरभवन् । विषज्वालेत्युपमानविशेषणाद्वाहूनां सायुधत्वं गम्यते  ॥ 
३।५१।३९  ॥   

  

ततः क्रोधाद्दशग्रीवः सीतामुत्सृज्य रावणः ।  

मुष्टिभ्यां चरणाभ्यां च गृध्रराजमपोथयत्  ॥  ३।५१।४०  ॥   

तत इति । अपोथयदताडयत्  ॥  ३।५१।४०  ॥   

  

ततो मुहूर्तं सङ्ग्रामो बभूवातुलवीर्ययोः ।  

राक्षसानां च मुख्यस्य पक्षिणां प्रवरस्य च  ॥  ३।५१।४१  ॥   

तत इति । सङ्ग्रामो युद्धम्  ॥  ३।५१।४१  ॥   

  

तस्य व्यायच्छमानस्य रामस्यार्थे स रावणः ।  

पक्षौ पार्श्वौ च पादौ च खङ्गमुद्धृत्य सो ऽच्छिनत्  ॥  ३।५१।४२  ॥   

तस्येति । व्यायच्छमानस्य व्यायामं कुर्वतः । "आङो यमहनः" इत्यात्मनेपदम् ।
"शरीरायासजनकं कर्म व्यायाम उच्यते" इति वाग्भटः । युद्धं कुर्वतः इत्यर्थः
। पार्श्वौ पक्षमूले  ॥  ३।५१।४२  ॥   

  

स च्छिन्नपक्षः सहसा रक्षसा रौद्रकर्मणा ।  

निपपात हतो गृध्रो धरण्यामल्पजीवितः  ॥  ३।५१।४३  ॥   

स इति । अल्पजीवितः द्वित्रिक्षणावस्थानोचितप्राण इत्यर्थः  ॥  ३।५१।४३  ॥   

  

तं दृष्ट्वा पतितं भूमौ क्षतजार्द्रं जटायुषम् ।  

अभ्यधावत वैदही स्वबन्धुमिव दुःखिता  ॥  ३।५१।४४  ॥   

क्षतजं शोणितम्  ॥  ३।५१।४४  ॥   

  

तं नीलजीमूतनिकाशकल्पं सुपाण्डुरोरस्कमुदारवीर्यम् ।  

ददर्श लङ्काधिपतिः पृथिव्यां जटायुषं शान्तमिवाग्निदावम्  ॥  ३।५१।४५  ॥   

नीलजीमूतनिकाशकल्पं नीलमेघप्रकाशतुल्यम् । अग्निदावं दावाग्निम्  ॥  ३।५१।४५
 ॥   

  

ततस्तु तं पत्त्ररथं महीतले निपातितं रावणवेगमर्दितम् ।  

पुनः परिष्वज्य शशिप्रभानना रुरोद सीता जनकात्मजा तदा  ॥  ३।५१।४६  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे एकपञ्चाशः
सर्गः  ॥  ५१  ॥   

ततः परिष्वज्य बाहुभ्यामिति शेषः  ॥  ३।५१।४६  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने एकपञ्चाशः सर्गः  ॥  ५१  ॥   


