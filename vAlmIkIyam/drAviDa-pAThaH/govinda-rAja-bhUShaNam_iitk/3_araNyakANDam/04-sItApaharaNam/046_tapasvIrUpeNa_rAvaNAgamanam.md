+++
title = "०४६ तपस्वीरूपेण रावणागमनम्"
title_english = "046 Ravana praises Seetha s beauty"

+++


तया परुषमुक्तस्तु कुपितो राघवानुजः ।  

स विकांक्षन् भृशं रामं प्रतस्थे नचिरादिव  ॥  ३।४६।१  ॥   

अथ सीतायाः लक्ष्मणविषयपरुषभाषणफलं दर्शयत्येकादशभिः सर्गैः ।
रावणप्रलोभनमाह षट्चत्वारिंशे तया परुषमित्यादि । विकाङ्क्षन् अनिच्छन्नेव
राममुद्दिश्य प्रतस्थे । नचिरादिव अविलम्बितमेव । इवशब्दो वाक्यालङ्कार इति
वा । यद्वा नचिरादिव सीतात्यागासहिष्णुतया पादौ पश्चादाकर्षतः
रामप्राप्तित्वरा तु पुरतः कर्षतीतीवशब्दस्य भावः  ॥  ३।४६।१  ॥   

  

तदासाद्य दशग्रीवः क्षिप्रमन्तरमास्थितः ।  

अभिचक्राम वैदेहीं परिव्राजकरूपधृत्  ॥  ३।४६।२  ॥   

तदिति । आस्थितः अवकाशं प्रतीक्षमाणः स्थितो दशग्रीवः । तदेव अन्तरम्
अवकाशम् । आसाद्य वैदेहीम् अभिचक्राम आभिमुख्येनाजगाम । परिव्राजको भिक्षुः
तस्य रूपं लिङ्गं धारयतीति परिव्राजकरूपधृत्  ॥  ३।४६।२  ॥   

  

श्लक्ष्णकाषायसंवीतः शिखी छत्त्री उपानही ।  

वामे चांसे ऽवसज्याथ शुभे यष्टिकमण्डलू ।  

परिव्राजकरूपेण वैदीहीं समुपागमत्  ॥  ३।४६।३  ॥   

परिव्राजकलिङ्गान्याह श्लक्ष्णेति । शिखी अदन्तत्वाभावे ऽपि
व्रीह्यादित्वादिनिः । छत्त्रीत्यत्र वाक्यसन्धेरनित्यत्वेन यणभावः ।
उपानहीत्यत्र इनिरार्षः । यष्टिः त्रिदण्डम् । शिखीत्यनेन साहचर्यात् ।
अत्र धर्मप्रधानजनककुलनन्दियाः सीताया विश्वासाय धृतत्वादित्थमेव
यतिलिङ्गमिति दर्शितम् । तथाहाङ्गिराः "यतेर्लिङ्गं प्रवक्ष्यामि येनासौ
लक्ष्यते यतिः । बह्मसूत्रं त्रिदण्डं च वस्त्रं जन्तुनिवारणम् । शिक्यं
पात्रं बृसी चैव कौपीनं कटिवेष्टनम् । यस्यैतद्विद्यते लिङ्गं स यतिर्नेतरो
यतिः  ॥ " इति। परिव्राजकरूपेणेत्यनेन ब्रह्मसूत्रादिकमुक्तम्। समुपागमदिति
प्रतिपाद्यार्थभेदात् पुनः पुनः क्रियापदप्रयोगः  ॥  ३।४६।३  ॥   

  

तामाससादातिबलो भ्रातृभ्यां रहितां वने ।  

रहितां चन्द्रसूर्याभ्यां सन्ध्यामिव महत्तमः  ॥  ३।४६।४  ॥   

तामिति । भ्रातृभ्यां रामलक्ष्मणाभ्याम् । महत्तम इत्यभूतोपमा, सन्ध्यायां
महतस्तमसो ऽसम्भवात्  ॥  ३।४६।४  ॥   

  

तामपश्यत्ततो बालां रामपत्नीं यशस्विनीम् ।  

रोहिणीं शशिना हीनां ग्रहवद् भृशदारुणः  ॥  ३।४६।५  ॥   

तामिति । ग्रहः अङ्गारकः शनैश्चरो वा स रोहिणीमिव भृशदारुणो
रावणस्तामपश्यत् । यथा रोहिण्याः क्रूरग्रहवीक्षणं लोकानर्थकरं तथा रावणस्य
सीतावीक्षणमिति भावः  ॥  ३।४६।५  ॥   

  

तमुग्रं पापकर्माणं जनस्थानरुहा द्रुमाः ।  

समीक्ष्य न प्रकम्पन्ते न प्रवाति च मारुतः  ॥  ३।४६।६  ॥   

दारुणत्वं प्रकटयति तमुग्रमिति  ॥  ३।४६।६  ॥   

शीघ्रस्रोताश्च तं दृष्ट्वा वीक्षन्तं रक्तलोचनम् ।  

स्तिमितं गन्तुमारेभे भयाद्गोदावरी नदी  ॥  ३।४६।७  ॥   

शीघ्रस्रोताः शीघ्रप्रवाहा । वीक्षन्तं वीक्षमाणम् । स्तिमितमिति
क्रियाविशेषणम्  ॥  ३।४६।७  ॥   

  

रामस्य त्वन्तरप्रेप्सुर्दशग्रीवस्तदन्तरे ।  

उपतस्थे च वैदेहीं भिक्षुरूपेण रावणः  ॥  ३।४६।८  ॥   

रामस्येति । रामस्य अन्तरप्रेप्सुः विश्लेषान्वेषी । तदन्तरे तस्मिन्नवकाशे
। प्रथमं सीतामुद्दिश्य गमनम् अथाश्रमसमीपगमनं ततः सीतादर्शनं ततः
सन्निकर्षगमनमिति क्रमः  ॥  ३।४६।८  ॥   

  

अभव्यो भव्यरूपेण भर्तारमनुशोचतीम् ।  

अभ्यवर्तत वैदेहीं चित्रामिव शनैश्चरः  ॥  ३।४६।९  ॥   

अथाभिमुखगमनमाह अभव्य इति । अभव्यः दुर्जनः । भव्यरूपेण सुजनरूपेण ।
अनुशोचतीमिति आगमशासनस्यानित्यत्वान्नुमभावः  ॥  ३।४६।९  ॥   

  

स पापो भव्यरूपेण तृणैः कूप इवावृतः ।  

अतिष्ठत्प्रेक्ष्य वैदेहीं रामपत्नीं यशस्विनीम्  ॥  ३।४६।१०  ॥   

स इति । पापः अन्तः पापात्मा । भव्यरूपेम बाह्याकारेणोपलक्षितः  ॥  ३।४६।१०
 ॥   

  

शुभां रुचिरदन्तोष्ठीं पूर्णचन्द्रनिभाननाम् ।  

आसीनां पर्णशालायां बाष्पशोकाभिपीडिताम्  ॥  ३।४६।११  ॥   

स तां पद्मपलाशाक्षीं पीतकौशेयवासिनीम् ।  

अभ्यगच्छत वैदेहीं दुष्टचेता निशाचरः  ॥  ३।४६।१२  ॥   

बाष्पशोकाभिपीडितां रामार्तस्वरश्रवणेन बाह्यभ्यन्तरास्वास्थ्यवतीम् ।
पीतकौशेयं वस्ते इति पीतकौशेयवासिनीम् । णिन्यन्तात् ङीप् । अभ्यगच्छत
पूर्वस्मादपि सन्निकर्षं प्राप्तः  ॥  ३।४६।११,१२  ॥   

  

स मन्मथशराविष्टो ब्रह्मघोषमुदीरयन् ।  

अब्रवीत्प्रश्रितं वाक्यं रहिते राक्षसाधिपः  ॥  ३।४६।१३  ॥   

स इति । ब्रह्मघोषम् "उपनिषदमावर्तयेत्" इत्युक्तपरिव्राजकोचितवेदघोषम् ।
प्रश्रितं विनयान्वितम् । रहिते विजनप्रदेशे  ॥  ३।४६।१३  ॥   

  

तामुत्तमां स्त्रियं लोके पद्महीनामिव श्रियम् ।  

विभ्राजमानां वपुषा रावणः प्रशशंस ह  ॥  ३।४६।१४  ॥   

तामिति । लोके उत्तमां स्त्रियमित्यन्वयः । प्रश्रितं
वाक्यमब्रवीदित्यस्यैव विवरणं प्रशशंसेति  ॥  ३।४६।१४  ॥   

  

का त्वं काञ्चनवर्णाभे पीतकौशेयवासिनि ।  

कमलानां शुभां मालां पद्मिनीव हि बिभ्रती  ॥  ३।४६।१५  ॥   

काञ्चनवर्णाभे काञ्चनतुल्यवर्णे कमलानां मालां बिभ्रती पद्मिनीव स्थिता
पद्मतुल्यमुखनयनपाणिपादविशिष्टत्वादिति भावः  ॥  ३।४६।१५  ॥   

  

ह्रीः कीर्तिः श्रीः शुभा लक्ष्मीरप्सरा वा शुभानने ।  

भूतिर्वा त्वं वरारोहे रतिर्वा स्वैरचारिणी  ॥  ३।४६।१६  ॥   

ह्रीः विष्णुपत्नी भूमिः । "ह्रीश्च ते लक्ष्मीश्च पत्न्यौ" इति श्रुतेः ।
श्रीः कमला । लक्ष्मीः कान्त्यधिष्ठानदेवता । रतिः मन्मथस्त्री ।
स्वैरचारिणी स्वतन्त्रा  ॥  ३।४६।१६  ॥   

  

समाः शिखरिणः स्निग्धाः पाण्डरा दशनास्तव ।  

विशाले विमले नेत्रे रक्तान्ते कृष्णतारके  ॥  ३।४६।१७  ॥   

विशालं जघनं पीनमूरू करिकरोपमौ  ॥  ३।४६।१८  ॥   

समाः वैषम्यरहिताः । शिखराणि अग्राणि प्रशस्तानि सन्तीति शिखरिणः ।
प्रशंसायामिनिः । कुन्दकुड्मलवत् प्रशस्ताग्रा इत्यर्थः । स्निग्धाः मसृणाः
। रक्तान्ते रक्तरेखायुक्तान्ते । जघनं कटिपुरोभागः । "पश्चान्नितम्बः
स्त्रीकट्याः क्लीबे तु जघनं पुरः" इत्यमरः  ॥  ३।४६।१७,१८  ॥   

  

एतावुपचितौ वृत्तौ संहतौ सम्प्रवल्गितौ ।  

पीनोन्नतमुखौ कान्तौ स्निग्धौ तालफलोपमौ ।  

मणिप्रवेकाभरणै रुचिरौ ते पयोधरौ  ॥  ३।४६।१९  ॥   

एताविति । उपचितौ उन्नतौ । वृत्तौ वर्तुलौ । संहतौ अन्योन्यसंश्लिष्टौ ।
सम्यक् प्रकृष्टं वल्गितं चलनं ययोस्तौ सम्प्रवल्गितौ गुरुत्वौन्नत्याभ्यां
किञ्चिच्चलन्ताविव स्थितावित्यर्थः । पीनोन्नतमुखौ क्वचित् स्तनयोः पीनत्वे
ऽप्यग्रे औन्नत्यं पीनत्वं च न स्तः तथा न भवत इमौ किन्तु पीनम् उन्नतं च
मुखं ययोस्तौ । कान्तौ काम्यमानौ । मणिप्रवेकाभरणौ मणिप्रवेकाः
मणिश्रेष्ठाः । "प्रवेकानुत्तमोत्तमौ" इत्यमरः । ते मालात्मकाः आभरणं
ययोस्तौ । रुचुरौ शोभमानौ । सूक्ष्मतरकौशेयोत्तरीयचलनवशेन हठाद् दृष्टः
प्रकारो दुरात्मना वर्ण्यते  ॥  ३।४६।१९  ॥   

  

चारुस्मिते चारुदति चारुनेत्रे विलासिनि ।  

मनोहरसि मे कान्ते नदी कूलमिवाम्भसा  ॥  ३।४६।२०  ॥   

चारुस्मित इति । चारवो दन्ता यस्याः सा चारुदती । आर्षो दन्तस्य दत्रादेशः
छन्दोवद्भावेन "छन्दसी च" इति सूत्रेण समासान्तो दन्तस्य दत्रादेशो वा
"उगितश्च" इति ङीप् । समा इत्यादिना पूर्वोक्तस्य सामान्योक्तिरियं
चारुस्मितत्वनिर्वाहाय विलासो ऽम्भस्थानीयः अतो न न्यूनोपमा  ॥  ३।४६।२०
 ॥   

  

करान्तमितमध्यासि सुकेशी संहतस्तनी  ॥  ३।४६।२१  ॥   

करान्तेति । करान्तेन करतलाङ्गुष्ठप्रदेशिनीचक्रमानेन मितं परिच्छिन्नं
मध्यं यस्याः सा । संहतस्तनीति पर्वं संहतावित्युक्तकल्पे ऽपि
पुनरुक्तिर्दुर्लभलक्षणत्वविस्मयेन  ॥  ३।४६।२१  ॥   

  

नैव देवी न गन्धर्वी न यक्षी न च किन्नरी ।  

नैवंरूपा मया नारी दृष्टपूर्वा महीतले  ॥  ३।४६।२२  ॥   

एवंरूपा देवी देवस्त्री देवलोके न दृष्टा, एवमुत्तरत्रापि योज्यम् । नारी
मनुष्यस्त्री  ॥  ३।४६।२२  ॥   

  

रूपमग्य्रं च लोकेषु सोकुमार्यं वयश्च ते ।  

इह वासश्च कान्तारे चित्तमुन्मादयन्ति मे  ॥  ३।४६।२३  ॥   

लोकेष्वग्य्रं श्रेष्ठं रूपं लावण्यं रूपादीनि कान्तारवासश्च उन्मादयन्ति
परस्परविरुद्धत्वात् । किमत्र तवागमनमिति निर्णयबुद्धिं न जनयन्तीत्यर्थः
 ॥  ३।४६।२३  ॥   

  

सा प्रतिक्राम भद्रं ते न त्वं वस्तुमिहार्हसि ।  

राक्षसानामयं वासो घोराणां कामरूपिणाम्  ॥  ३।४६।२४  ॥   

सेति । प्रतिक्राम प्रतिनिवर्तस्व, निलयमिति शेषः । वस्तुं स्थातुम्  ॥ 
३।४६।२४  ॥   

  

प्रासादाग्राणि रम्याणि नगरोपवनानि च ।  

सम्पन्नानि सुगन्धीनि युक्तान्याचरितुं त्वया  ॥  ३।४६।२५  ॥   

सम्पन्नानि समृद्धानि । आचरितुं सञ्चरितुम्  ॥  ३।४६।२५  ॥   

  

वरं माल्यं वरं भोज्यं वरं वस्त्रं च शोभने ।  

भर्तारं च वरं मन्ये त्वद्युक्तमसितेक्षणे  ॥  ३।४६।२६  ॥   

वरमिति । वरं श्रेष्ठम् । माल्यादि त्वद्युक्तं तव योग्यं मन्ये न तु
यादृशतादृशम् । एमुत्तरत्रापि । यद्वा माल्यादिकं त्वद्युक्तं
त्वत्सम्बद्धं सत् वरं प्रशस्तं भवतीति मन्ये  ॥  ३।४६।२६  ॥   

  

का त्वं भवसि रुद्राणां मरूतां वा वरानने ।  

वसूनां वा वरारोहे देवता प्रतिभासि मे  ॥  ३।४६।२७  ॥   

का त्वमिति । त्वं मे दवेता देवस्त्रीति प्रतिभासि । तत्र का त्वं किं
रुद्राणां सम्बन्धिनी उत मरुताम् आहोस्विद्वसूनां सम्बन्धिनी । वाकरः
समुच्चयार्थः । तेन किमादित्यानामित्यपि सिद्ध्यति  ॥  ३।४६।२७  ॥   

  

नेह गच्छन्ति गन्धर्वा न देवा न च किन्निराः ।  

राक्षसानामयं वासः कथं नु त्वमिहागता  ॥  ३।४६।२८  ॥   

तत्रापि संशयनिवृत्तिमाह नेहेति  ॥  ३।४६।२८  ॥   

  

इह शाखामृगाः सिंहा द्वीपिव्याघ्रमृगास्तथा ।  

ऋक्षास्तरक्षवः कङ्काः कथं तेभ्यो न बिभ्यसि  ॥  ३।४६।२९  ॥   

भयहेत्वन्तरमाह इहेति । शाखामृगाः वानराः । द्वीपं चर्म तद्योगात् द्वीपिनो
बालव्याघ्राः । व्याजिघ्रन्तीति व्याघ्राः द्वीप्यपेक्षया किञ्चिन्महान्तो
ऽमी । तरक्षवो मृगादनाः महाव्याघ्राः । न बिभ्यसि न बिभेषि । कङ्काः
मांसादा भयङ्कराकृतयः पक्षिविशेषाः  ॥  ३।४६।२९  ॥   

  

मदान्वितानां घोराणां कुञ्जराणां तरस्विनाम् ।  

कथमेका महारण्ये न बिभेषि वरानने  ॥  ३।४६।३०  ॥   

प़ञ्चम्यर्थे षष्ठी । तरस्विनां बलवताम्  ॥  ३।४६।३०  ॥   

  

का ऽसि कस्य कुतश्चित्वं किन्निमित्तं च दण्डकान् ।  

एका चरसि कल्याणि घोरान् राक्षससेवितान्  ॥  ३।४६।३१  ॥   

का ऽसीति । का ऽसि किन्नामधेया ऽसि । कस्य सम्बन्धिनी कुतः
कस्माद्देशादागता ऽसि  ॥  ३।४६।३१  ॥   

  

इति प्रशस्ता वैदेही रावणेन दुरात्मना ।  

द्विजातिवेषेण हितं दृष्ट्वा रावणमागतम् ।  

सर्वैरतिथिसत्कारैः पूजयामास मैथिली  ॥  ३।४६।३२  ॥   

इतीति । द्विजातिवेषेण सन्न्यासिवेषेण । हितं सहितम् । सत्क्रियते एभिरिति
सत्काराः पूजाद्रव्याणि तैः  ॥  ३।४६।३२  ॥   

  

उपनीयासनं पूर्वं पाद्येनाभिनिमन्त्र्य च ।  

अब्रवीत्सिद्धमित्येव तदा तं सौम्यदर्शनम्  ॥  ३।४६।३३  ॥   

उक्तं विवृणोति उपनीयेति । पाद्येन पादोदकेन । अभिनिमन्त्र्य सत्कृत्य ।
तदा पाद्यप्रदानानन्तरं सिद्धमित्येवाब्रवीत् । पक्वान्नं
सिद्धमित्यब्रवीत्  ॥  ३।४६।३३  ॥   

  

द्विजातिवेषेण समीक्ष्य मैथिली समागतं पात्रकुसुम्भधारिणम् ।  

अशक्यमुद्द्वेष्टुमपायदर्शनं न्यमन्त्रयद् ब्राह्मणवत्तदाङ्गाना  ॥  ३।४६।३४
 ॥   

उक्तमर्थं सर्गान्तश्लोकाभ्यां विवृणोति द्विजातीत्यादि । द्विजातिवेषेण
समागतम् । पात्रम् अलाबुप्रभृतिष्वेकं कुसुम्भं
महारजताख्यरञ्जकद्रव्यविशेषरक्तं वस्त्रम् । "तेन रक्तम्" इति
प्राप्तस्याणो लोप आर्षः । यद्वा कुसुम्भः कमण्डलुः । "स्यान्महारजने
क्लीबं कुसुम्भं करके पुमान्" इत्यमरः । तदुभयधारिणम् । अपाये अपहरणे
अनर्थकरणे वा दर्शनं बुद्धिर्यस्य तम् । अत एव उद्द्वेष्टुं भोजयितुमशक्यं
तं समीक्ष्य मैथिली ब्राह्मणवत् ब्राह्मणेन सदृशं यथा भवति तथा
न्यमन्त्रयत् । ब्राह्मणातिथिवन्निमन्त्रितवतीत्यर्थः । यद्वा ब्राह्मणवत्
ब्राह्मणार्हम् "तदर्हम्" इति वतिः । यद्वा मैथिली जनककुलजाततया
तद्व्यवहारपरिपाटीविज्ञातकपटवेषा ऽपि सन्न्यासिवेषधारणमात्रेण उद्द्वेष्टुं
द्वेषं कर्तुम् अशक्यं तं न्यमन्त्रयत् । "काषायदण्डमात्रेण यतिः पूज्यो न
संशयः" इति वचनादिति भावः  ॥  ३।४६।३४  ॥   

  

इयं बृसी ब्राह्मण काममास्यतामिदं च पाद्यं प्रतिगृह्यतामिति ।  

इदं च सिद्धं वनजातमुत्तमं त्वदर्थमव्यग्रमिहोपभुज्यताम्  ॥  ३।४६।३५  ॥   

सत्कारप्रकारमाह इयमिति । इंय बृसी मुनीनामासनम् । आस्यतां त्वदर्थं सिद्धं
पक्वम् इदं वनजातं कन्दमूलफलादिकम् । इह स्थले अव्यग्रमुपभुज्यताम् ।
इतिकरणस्य उत्तरश्लोके ऽन्वयः  ॥  ३।४६।३५  ॥   

  

निमन्त्र्यमाणः प्रतिपूर्णभाषिणीं नरेन्द्रपत्नीं प्रसमीक्ष्य मैथिलीम् ।  

प्रसह्य तस्या हरणे धृतं मनः समार्पयत्स्वात्मवधाय रावणः  ॥  ३।४६।३६  ॥   

निमन्त्र्यमाण इति । प्रतिपूर्णभाषिणीं सर्वं सम्पन्नमित्यतिथये वक्तव्यं
वचनं भाषमाणम् । धृतं धीरं यथा तथा मनोविशेषणं वा । तस्या हरणे मनः
समार्पयत् निहितवान्  ॥  ३।४६।३६  ॥   

  

ततः सुवेषं मृगयागतं पतिं प्रतीक्षमाणा सहलक्ष्मणं तदा ।  

विवीक्षमाणा हरितं ददर्श तन्महद्वनं नैव तु रामलक्ष्मणौ  ॥  ३।४६।३७  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
षट्चत्वारिंशः सर्गः  ॥  ४६  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
षट्चत्वारिंशः सर्गः  ॥  ४६  ॥   

सुवेषं शोभनाकारम् । मृगयागतं मृगयार्थं गतं पतिं प्रतीक्षमाणा
प्रतिपालयन्ती हरितं यत्र गतौ तौ तां दिशं विवीक्षमाणा विविधं पश्यन्ती ।
महद्वनमेव ददर्श रामलक्ष्मणौ तु न ददर्श  ॥  ३।४६।३७  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने षट्चत्वारिंशः सर्गः  ॥  ४६  ॥   


