+++
title = "०३९ सहाय्यकरणनिराकरणम्"
title_english = "039 Maareecha further advises Ravana"

+++


एवमस्मि तदा मुक्तः कथञ्चित्तेन संयुगे ।  

इदानीमपि यद्वृतं तच्छृणुष्व निरुत्तरम्  ॥  ३।३९।१  ॥   

अपराधविहीनेषु नापराधं करोति यः । दयालुं सर्वभूतेषु तमहं राममाश्रये  ॥ 
एवमित्यादि । इदानीमपि । यद्वृत्तं मद्विषयमभूत् तत् निरुत्तरं शृणुष्व
मध्ये वाक्याविच्छेदाकरणेन शृण्वित्यर्थः । यदुत्तरमिति पाठे
यत्सर्वान्तोत्तरं तदतिरिक्तासाध्यं तदपि शृण्वित्यर्थः  ॥  ३।३९।१  ॥   

  

राक्षसाभ्यामहं द्वाभ्यामनिर्विण्णस्तथा कृतः ।  

सहितो मृगरूपाभ्यां प्रविष्टो दण्डकावनम्  ॥  ३।३९।२  ॥   

राक्षसाभ्यामिति । तथाकृतः उक्तरीत्या प्राणसङ्कटं प्रापितो ऽपि ।
अनिर्विण्णः निर्वेदरहितः,  

निर्वेदो निष्फलत्वधीः । अप्राप्ततद्विषयप्रवृत्तिवैराग्य इत्यर्थः  ॥ 
३।३९।२  ॥   

  

दीप्तजिह्वो महाकायस्तीक्ष्णदंष्ट्रो महाबलः ।  

व्यचरं दण्डकारण्यं मांसभक्षो महामृगः  ॥  ३।३९।३  ॥   

अग्निहोत्रेषु तीर्थेषु चैत्यवृक्षेषु रावण ।  

अत्यन्तघोरो व्यचरं तापसान् सम्प्रधर्षयन्  ॥  ३।३९।४  ॥   

निहत्य दण्डकारण्ये तापसान् धर्मचारिणः ।  

रुधिराणि पिबंस्तेषां तथा मांसानि भक्षयन्  ॥  ३।३९।५  ॥   

ऋषिमांसाशनः क्रूरस्त्रासयन् वनगोचरान् ।  

तथा रुधिरमत्तोहं विचरन् धर्मदूषकः  ॥  ३।३९।६  ॥   

आसादयं तदा रामं तापसं धर्मचारिणम् ।  

वैदेहीं च महाभागां लक्ष्मणं च महारथम्  ॥  ३।३९।७  ॥   

दीप्तजिह्वा इत्यादिविशेषणत्रयेण निरपेक्षहननसाधनभूयस्त्वं विवक्ष्यते  ॥ 
३।३९।३७  ॥   

  

तापसं नियताहारं सर्वभूतहिते रतम् ।  

सो ऽहं वनगतं रामं परिभूय महाबलम्  ॥  ३।३९।८  ॥   

तापसो ऽयमिति ज्ञात्वा पूर्ववैरमनुस्मरन् ।  

अभ्यधावं हि सङ्क्रुद्धस्तीक्ष्णशृङ्गो मृगाकृतिः  ॥  ३।३९।९  ॥   

जिघांसुरकृतप्रज्ञस्तं प्रहारमनुस्मरन् ।  

तेन मुक्तास्त्रयो बाणाः शिताः शत्रुनिबर्हणाः ।  

विकृष्य बलवच्चापं सुपर्णानिलनिस्वनाः  ॥  ३।३९।१०  ॥   

रामपराक्रमं जानन्नपि कथं तत्परिभवायोद्युक्त इत्यत्राह तापसो ऽयमिति ।
ज्ञात्वेति तापसत्वादहिंसापरेण भवितव्यमिति विश्वस्येत्यर्थः ।
एवंविधदुर्व्यापारप्रयोजकं वैरस्मरणम् अकृता अप्रवर्तिता प्रज्ञा
बुद्धिर्यस्य सः  ॥  ३।३९।८१०  ॥   

  

ते बाणा वज्रसङ्काशाः सुमुक्ता रक्तभोजनाः ।  

आजुग्मुः सहिताः सर्वे त्रयः सन्नतपर्वणः  ॥  ३।३९।११  ॥   

सर्वे इति प्रयोगयौगपद्यार्थमुक्तम् । सन्नतपर्वणः सन्नतपर्वाणः  ॥  ३।३९।११
 ॥   

  

पराक्रमज्ञो रामस्य शरो दृष्टभयः पुरा ।  

समुद्भ्रान्तस्ततो मुक्तस्तावुभौ राक्षसौ हतौ  ॥  ३।३९।१२  ॥   

दृष्टं भयं येन करणेन स दृष्टभयः । उद्भ्रान्तः पलाय्य गतः । मुक्त इति
पलायितेषु रामशराप्रवृत्तेरिति भावः । रामस्येति पदं काकाक्षिन्यायात्
पूर्वोत्तरपदयोरन्वेति । यतः मया रामस्य शरः पुरा दृष्टभयः ततः रामस्य
पराक्रमज्ञो ऽहं समुद्भ्रान्तः सन् मुक्तः । रामपराक्रमाज्ञौ तावुभौ
राक्षसौ तु हतावित्यन्वयः  ॥  ३।३९।१२  ॥   

  

शरेण मुक्तो रामस्य कथञ्चित्प्राप्य जीवितम् ।  

इह प्रव्राजितो युक्तस्तापसो ऽहं समाहितः  ॥  ३।३९।१३  ॥   

प्रव्राजितः कृतसकलदुर्वृत्तपरित्याग इत्यर्थः । युक्तः उचिताचरणः । तापसः
तपोनिष्ठः । समाहितः नियतमनस्कः  ॥  ३।३९।१३  ॥   

  

वृक्षे वृक्षे च पश्यामि चीरकृष्णाजिनाम्बरम् ।  

गृहीतधनुषं रामं पाशहस्तमिवान्तकम्  ॥  ३।३९।१४  ॥   

वृक्षे वृक्षे इति । "हृदयान्नापयातो ऽसि दिक्षु सर्वासु दृश्यसे ।"
"रामभूतं जगदभूद्रामे राज्यं प्रशासति ।" इत्यादाविव
शोकरागभयादिजनितनिरन्तरसन्तन्यमानचिन्तासक्तस्य साक्षात्कारोपपत्तिः ।
भयस्योत्तरोत्तरभूमिकाभिप्रायेण दर्शनस्याप्युत्तरोत्तरदशेत्यनुसन्धेयम्  ॥ 
३।३९।१४  ॥   

  

अपि रामसहस्राणि भूतः पश्यामि रावण ।  

रामभूतमिदं सर्वमरण्यं प्रतिभाति मे  ॥  ३।३९।१५  ॥   

एकस्यैव रामस्य प्रतिवृक्षं गत्वा गत्वा दृश्यमानत्वमुच्यत इति भ्रमं
वारयति अपीति । न केवलं प्रतिवृक्षं किन्तु सर्वत्र प्रदेश इत्याह
रामभूतमिति  ॥  ३।३९।१५  ॥   

  

राममेव हि पश्यामि रहिते राक्षसाधिप ।  

दृष्ट्वा स्वप्नगतं राममुद्भ्रमामि विचेतनः  ॥  ३।३९।१६  ॥   

नेदं रामस्य मायाकृतमित्याह राममेवेति । रहिते रामरहिते प्रदेशे । न केवलं
जाग्रद्दशायामेव प्रतीतो ऽयं किन्तु स्वप्नदशायामपीत्याह दृष्ट्वेति ।
उद्भ्रमामि भ्रान्तं प्रलापं करोमीत्यर्थः  ॥  ३।३९।१६  ॥   

  

रकारादीनि नामानि रामत्रस्तस्य रावण ।  

रत्नानि च रथाश्चैव त्रासं सञ्जनयन्ति मे  ॥  ३।३९।१७  ॥   

अहं तस्य प्रभावज्ञो न युद्धं तेन ते क्षमम् ।  

बलिं वा नमुचिं वापि हन्याद्धि रघुनन्दनः  ॥  ३।३९।१८  ॥   

न केवलं दर्शनदशायां भीतिकार्यम्, श्रवणदशायामपीत्याह रकारादीनीति ।
कारप्रत्ययश्छान्दसः । रेफादीनि यानि रत्नादीनि नामानि
तेषामाद्याक्षरोच्चारणे राममेवायमब्रवीदिति त्रासो जायते ।
द्वितीयाक्षरोच्चारणे शनैः स निवर्तत इति भावः  ॥  ३।३९।१७,१८  ॥   

  

रणे रामेण युद्ध्यस्व क्षमां वा कुरु राक्षस ।  

न ते रामकथा कार्या यदि मां द्रष्टुमिच्छसि  ॥  ३।३९।१९  ॥   

यदि वैरनिर्यातनं कर्तुमिच्छसि तदा रामेण रणे युद्ध्यस्व । यद्वा क्षमां
कुरु खरादिवधं सहस्व सर्वथा चौरव्यापारो न कर्तव्य इति भावः । हितं चाह न त
इति । रामकथा रामप्रसङ्गो ऽपि । ते त्वया न कार्या यदि मां द्रष्टुमिच्छसि
जीवितुमिच्छसीत्यर्थः  ॥  ३।३९।१९  ॥   

  

बहवः साधवो लोके युक्ता धर्ममनुष्ठिताः ।  

परेषामपराधेन विनष्टाः सपरिच्छदाः  ॥  ३।३९।२०  ॥   

लोकन्यायमाह बहव इति । युक्ताः सम्यगाचाराः धर्मम् अनुष्ठिताः
अनुष्ठितवन्तः साधवो ऽपि परेषामपराधेन विनष्टाः असत्संसर्गदोषेणेत्यर्थः  ॥ 
३।३९।२०  ॥   

  

सो ऽहं तवापराधेन विनश्येयं निशाचर ।  

कुरु यत्ते क्षमं तत्त्वमहं त्वा नानुयामि ह  ॥  ३।३९।२१  ॥   

सामान्यन्यायं स्वविषये दर्शयति सो ऽहमिति । सो ऽहं साधुभूतो ऽहम् । यत्ते
क्षमं यत्त्वया कर्तुं शक्यं तत् त्वमेव कुरु । अहं त्वा त्वां नानुयामि
अनर्थस्य निश्चितत्वादित्यर्थः  ॥  ३।३९।२१  ॥   

  

रामश्च हि महातेजा महासत्त्वो महाबलः ।  

अपि राक्षसलोकस्य न भवेदन्तको ऽपि सः  ॥  ३।३९।२२  ॥   

तत्र हेतुमाह रामश्च हीति । हिः प्रसिद्धौ । अपिः कामचारकरणे "अपिः
सम्भावनाप्रश्नशङ्कागर्हासमु़च्चये । तथा युक्तपदार्थेषु कामचारप्रियासु च"
इति विश्वः । द्वितीयो ऽपिशब्दः अवधारणे  ॥  ३।३९।२२  ॥   

  

यदि शूर्पणखाहेतोर्जनस्थानगतः खरः ।  

अतिवृत्तो हतः पूर्वं रामेणाक्लिष्टकर्मणा  ॥  ३।३९।२३  ॥   

अत्र ब्रूबि यथातत्त्वं को रामस्य व्यतिक्रमः  ॥  ३।३९।२४  ॥   

खरवधेन नाग्रहः कार्य इत्याह यदीति । सीतापरिभवकरणेन शूर्पणखा विरूपिता
खरश्चातिवृत्तो रामस्योपरि गत्वा प्रहारोद्युक्तो रामेण हतः अत्र रामस्य
व्यतिक्रमः कः? न कोपीत्यर्थः  ॥  ३।३९।२३,२४  ॥   

  

इदं वचो बन्धुहितार्थिना मया यथोच्यमानं यदि नाभिपत्स्यसे ।  

सबान्धवस्त्यक्ष्यसि जीवितं रणे हतो ऽद्य रामेण शरैरजिह्मगैः  ॥  ३।३९।२५
 ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
एकोनचत्वारिंशः सर्गः  ॥  ३९  ॥   

अवश्यं वक्तव्यमर्थं पुनर्निष्कृष्य दर्शयति इदमिति । यथोच्यमानं परमार्थत
उच्यमानम् । नाभिपत्स्यसे नाङ्गीकरोषि  ॥  ३।३९।२५  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने एकोनचत्वारिंशः सर्गः  ॥  ३९  ॥   


