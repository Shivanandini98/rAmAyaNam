+++
title = "०४४ मारीचवधः"
title_english = "044 Rama eliminates Maareecha"

+++


तथा तु तं समादिश्य भ्रातरं रघुनन्दनः ।  

बबन्धासिं महातेजा जाम्बूनदमयत्सरुम्  ॥  ३।४४।१  ॥   

अजानन्निव यो मायामृगं कार्यान्तरैकदृक् । अनुसृत्य जघानाशु तं लीलामानुषं
भजे  ॥  अथ मारीचवधः तथा त्वित्यादिना । त्सरुः खड्गमुष्टिः । "त्सरुः
खङ्गादिमुष्टिः स्यात्" इत्यमरः  ॥  ३।४४।१  ॥   

  

ततस्त्र्यवनतं चापमादायात्मविभूषणम् ।  

आबध्य च कलापौ द्वौ जगामोदग्रविक्रमः  ॥  ३।४४।२  ॥   

त्र्यवनतं त्रिषु स्थलेष्ववतम्, शार्ङ्गमित्यर्थः । आत्मविभूषणम्
आत्मालङ्कारम् । कलापौ द्वौ द्वौ तूणीरौ "कलापो भूषणे बर्हे तूणीरे संहते
ऽपि च" इत्यमरः  ॥  ३।४४।२  ॥   

  

तं व़ञ्चयानो राजेन्द्रमापतन्तं निरीक्ष्य वै ।  

बभूवान्तर्हितस्त्रासात्पुनः सन्दर्शने ऽभवत् ।  

बद्धासिर्धनुरादाय प्रदुद्राव यतो मृगः  ॥  ३।४४।३  ॥   

वञ्चयानः व़ञ्चयमानः । अनित्यो मुमागमः । सन्दर्शने दृष्टिविषये अभवत्
स्थितः । बद्धेति । यतः यस्मिन् प्रदेशे मृगो वर्तते तत्र प्रदुद्राव  ॥ 
३।४४।३  ॥   

  

तं स्म पश्यति रूपेण द्योतमानमिवाग्रतः ।  

अवेक्ष्यावेक्ष्य धावन्तं धनुष्पाणिं महावने  ॥  ३।४४।४  ॥   

अतिवृत्तमिषोः पाताल्लोभयानं कदाचन ।  

शङ्कितं तु समुद्भ्रान्तमुत्पतन्तमिवाम्बरे  ॥  ३।४४।५  ॥   

दृश्यमानमदृश्यं च वनोद्देशेषु केषुचित् ।  

छिन्नाभ्रौरिव संवीतं शारदं चन्द्रमण्डलम्  ॥  ३।४४।६  ॥   

तमित्यादिश्लोकत्रयमेकं वाक्यम् । रूपेण कान्त्या । अग्रे द्योतमानमिव
स्थितम् इषोः पातात् अतिवृत्तम् अतिक्रान्तं शङ्कितमिवेत्यन्वयः ।
धनुष्पाणिं दृष्ट्वा शङ्कितमिवेत्यनेन धनुष्पाणिदर्शनादन्यमृगाणामिवास्य
शोको न भवतीतीवशब्दः प्रयुज्यते । यद्वा रामाद्भयं शङ्कमानं सन्तम्
उत्पतन्तमिव स्थितं वस्तुतस्तत्राप्यदर्शनादिति भावः । लोभयानं
हस्तप्राप्तमिव दृश्यमानमित्यर्थः । दृश्यमानमिति केषुचिद्दृश्यमानं
केषुचिददृश्यम् अत एव छिन्नाभ्रैः संवीतं व्याप्तं चन्द्रमण्डलमिव स्थितम्
। शारदमिति मेघशकलसम्भावनार्थमुक्तम्  ॥  ३।४४।४६  ॥   

  

मुहर्तादेव ददृशे मुहुर्दूरात्प्रकाशते ।  

दर्शनादर्शनादेवं सो ऽपाकर्षत राघवम्  ॥  ३।४४।७  ॥   

सुदूरमाश्रमस्यास्य मारीचो मृगतां गतः  ॥  ३।४४।८  ॥   

समीपे मुहूर्तात् मुरूर्तं ददृशे दूरात् दूरं मुहुः प्रकाशते अतः एवम्
उक्तरीत्या दर्शनादर्शनात् दर्शनादर्शनाभ्यां सुदूरमपाकर्षत आकृष्टवान्  ॥ 
३।४४।७,८  ॥   

  

आसीत्क्रुद्धस्तु काकुत्स्थो विवशस्तेन मोहितः ।  

अथावतस्थे सम्भ्रान्तश्छायामाश्रित्य शाद्वले  ॥  ३।४४।९  ॥   

विवशः कुतूहलपरवशः । मोहितः वञ्चितः  ॥  ३।४४।९  ॥   

  

स तमुन्मादयामास मृगरूपो निशाचरः ।  

मृगैः परिवृतो वन्यैरदूरात् प्रत्यदृश्यत  ॥  ३।४४।१०  ॥   

ग्रहीतुकामं दृष्ट्वैनं पुनरेवाभ्यधावत ।  

तत्क्षणादेव सन्त्रासात्पुनरन्तर्हितो ऽभावत्  ॥  ३।४४।११  ॥   

उन्मादयामासेति । उन्मादश्चित्तविभ्रमः, बहुदूराकर्षणेन चित्तमोहं
चकारेत्यर्थः  ॥  ३।४४।१०,११  ॥   

  

पुनरेव ततो दूराद्वृक्षषण्डाद्विनिःसृतम् ।  

दृष्ट्वा रामो महातेजास्तं हन्तुं कृतनिश्चयः ।  

भूयस्तु शऱमुद्धृत्य कुपितस्तत्र राघवः  ॥  ३।४४।१२  ॥   

भूयः अत्यर्थं कुपुतो ऽभूत्  ॥  ३।४४।१२  ॥   

  

सूर्यरश्मिप्रतीकाशं ज्वलन्तमरिमर्दनः ।  

सन्धाय सुदृढे चापे विकृष्य बलवद्बली  ॥  ३।४४।१३  ॥   

तमेव मृगमुद्दिश्य श्वसन्तमिव पन्नगम् ।  

मुमोच ज्वलितं दीप्तमस्त्रं बह्मविनिर्मितम्  ॥  ३।४४।१४  ॥   

सूर्येत्यादिश्लोकद्वयमेकं वाक्यम्  ॥  ३।४४।१३,१४  ॥   

  

शरीरं मृगरूपस्य विनिर्भिद्य शरोत्तमः ।  

मारीचस्यैव हृदयं बिभेदाशनिसन्निभः  ॥  ३।४४।१५  ॥   

प्रथमं मृगरूपस्य शरीरं विनिर्भिद्य ततः मारीचस्य हृदयं
तदन्तर्वर्तिस्वशरीरं बिभेद  ॥  ३।४४।१५  ॥   

  

तालमात्रमथोत्प्लुत्य न्यपतत्स शरातुरः ।  

विनदन् भैरवं नादं धरण्यामल्पजीवितः  ॥  ३।४४।१६  ॥   

तालमात्रं तालप्रमाणम् । "प्रमाणे द्वयसच्" इत्यादिना प्रमाणे मात्रच्  ॥ 
३।४४।१६  ॥   

  

म्रियमाणस्तु मारीचो जहौ तां कृत्रिमां तनुम् ।  

स्मृत्वा तद्वचनं रक्षो दध्यौ केन तु लक्ष्मणम् ।  

इह प्रस्थापयेत्सीता शून्ये तां रावणो हरेत्  ॥  ३।४४।१७  ॥   

सीता केनोपायेन लक्ष्मणमिह प्रस्थापयेत् केनोपायेन रावणस्तां हरेदिति दध्यौ
चिन्तयामास  ॥  ३।४४।१७  ॥   

  

स प्राप्तकालमाज्ञाय चकार च ततः स्वरम् ।  

सदृशं राघवस्यैव हा सीते लक्ष्मणेति च  ॥  ३।४४।१८  ॥   

तेन मर्मणि निर्विद्धः शरेणानुपमेन च ।  

मृगरूपं तु तत्त्यक्त्वा राक्षसं रूपमात्मनः  ॥  ३।४४।१९  ॥   

चक्रे स सुमहाकायो मारीचो जीवितं त्यजन्  ॥  ३।४४।२०  ॥   

ततो विचित्रकेयूरः सर्वाभरणभूषितः ।  

हेममाली महादंष्ट्रो राक्षसो ऽभूच्छराहतः  ॥  ३।४४।२१  ॥   

तं दृष्ट्वा पतितं भूमौ राक्षसं घोरदर्शनम् ।  

रामो रुधिरसिक्ताङ्गं वेष्टमानं महीतले ।  

जगाम मनसा सीतां लक्ष्मणस्य वचः स्मरन्  ॥  ३।४४।२२  ॥   

स इति । प्राप्तकालं कालप्राप्तं कालोचितमर्थम् । आज्ञाय निश्चित्य  ॥ 
३।४४।१८२२  ॥   

  

मारीचस्यैव मायैषा पूर्वोक्तं लक्ष्णेन तु ।  

तत्तथा ह्यभवच्चाद्य मारीचो ऽयं मया हतः  ॥  ३।४४।२३  ॥   

मारीचस्यैवेति । मायैषेत्यत्र इतिकरणं बोध्यम्  ॥  ३।४४।२३  ॥   

  

हा सीते लक्ष्मणेत्येवमाक्रुश्य च महास्वनम् ।  

ममार राक्षसः सो ऽयं श्रुत्वा सीता कथं भवेत्  ॥  ३।४४।२४  ॥   

लक्ष्मणश्च महाबाहुः कामवस्थां गमिष्यति ।  

इति सञ्चिन्त्य धर्मात्मा रामो हृष्टतनूरुहः  ॥  ३।४४।२५  ॥   

हा सीत इत्यादि । हृष्टतनूरुहः भयात्पुलकितः, अभूदिति शेषः  ॥  ३।४४।२४,२५
 ॥   

  

तत्र रामं भयं तीव्रमाविवेश विषादजम्  ॥  ३।४४।२६  ॥   

तत्रेति । विषादजं विषादोत्थम्, विषादो भविष्यतीत्युत्पन्नम्  ॥  ३।४४।२६
 ॥   

  

राक्षसं मृगरूपं तं हत्वा श्रुत्वा च तत्स्वरम् ।  

निहत्य पृषतं चान्यं मांसमादाय राघवः ।  

त्वरमाणो जनस्थानं ससाराभिमुखस्तदा  ॥  ३।४४।२७  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
चतुश्चत्वारिंशः सर्गः  ॥  ४४  ॥   

राक्षसमित्यादि । हत्वा मरणानुकूलव्यापारं कृत्वा ततस्तदुक्तं स्वरं
श्रुत्वा त्वरमाणो रामः जनस्थानं जनस्थानस्थस्वाश्रममुद्दिश्याभिमुखः सन्
ससार ययौ । अत्र सार्धसप्तविंशतिश्लोकाः  ॥  ३।४४।२७  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने चतुश्चत्वारिंशः सर्गः  ॥  ४४  ॥   


