+++
title = "०१२ अगस्त्यदर्शनम्"
title_english = "012 Entering the hermitage of Sage Agastya"

+++


स प्रविश्याश्रमपदं लक्ष्मणो राघवानुजः ।  

अगस्त्यशिष्यमासाद्य वाक्यमेतदुवाच ह  ॥  ३।१२।१  ॥   

राजा दशरथो नाम ज्येष्ठस्तस्य सुतो बली ।  

रामः प्राप्तो मुनिं द्रष्टुं भार्यया सह सीतया  ॥  ३।१२।२  ॥   

रुद्रस्यापूज्यत्वमाह स प्रविश्येत्यादि  ॥  ३।१२।१,२  ॥   

  

लक्ष्मणो नाम तस्याहं भ्राता त्ववरजो हितः ।  

अनुकूलश्च भक्तश्च यदि ते श्रोत्रमागतः  ॥  ३।१२।३  ॥   

हितः हितकारी । अनुकूलः प्रियकरः । प्रियहितकरत्वे हेतुः भक्त इति । भक्तः
प्रीतिमान् । यदीति सम्भावनायाम् । अहं रामश्च ते श्रुतौ भवेवेत्यर्थः ।
अग्रजत्वादिविशेषणानि रामेण तुल्यप्रतिपत्तिवारणाय  ॥  ३।१२।३  ॥   

  

ते वयं वनमत्युग्रं प्रविष्टाः पितृशासनात् ।  

द्रष्टुमिच्छामहे सर्वे भगवन्तं निवेद्यताम्  ॥  ३।१२।४  ॥   

निवेद्यताम् अस्मद्दर्शनेच्छेति शेषः । एतद्वाक्यमुवाचेति पूर्वेणान्वयः ।
ते वयमित्यस्मिन् श्लोके यमिति गायत्र्या अष्टमाक्षरम् ।
सप्तसहस्रसङ्ख्याकाः श्लोका गताः  ॥  ३।१२।४  ॥   

  

तस्य तद्वचनं श्रुत्वा लक्ष्मणस्य तपोधनः ।  

तथेत्युक्त्वाग्निशरणं प्रविवेश निवेदितुम्  ॥  ३।१२।५  ॥   

तस्येति । अग्निशरणम् अग्निगृहम्  ॥  ३।१२।५  ॥   

  

स प्रविश्य मुनिश्रेष्ठं तपसा दुष्प्रधर्षणम् ।  

कृताञ्जलिरुवाचेदं रामागमनमञ्जसा ।  

यथोक्तं लक्ष्मणेनैव शिष्यो ऽगस्त्यस्य सम्मतः  ॥  ३।१२।६  ॥   

अञ्जसा आशु । यथेष्टमित्यस्य उवाचेत्यनेनान्वयः । सम्मतः शिष्येषु
मान्यत्वेन सम्मतः  ॥  ३।१२।६  ॥   

  

पुत्रौ दशरथस्येमौ रामो लक्ष्मण एव च ।  

प्रविष्टावाश्रमपदं सीतया सह भार्यया  ॥  ३।१२।७  ॥   

द्रष्टुं भवन्तमायातौ शुश्रूषार्थमरिन्दमौ ।  

यदत्रानन्तरं तत्त्वमाज्ञापयितुमर्हसि  ॥  ३।१२।८  ॥   

ततः शिष्यादुपश्रुत्य प्राप्तं रामं सलक्ष्मणम् ।  

वैदेहीं च महाभागामिदं वचनमब्रवीत्  ॥  ३।१२।९  ॥   

शुश्रूषार्थं सेवार्थं चेत्यर्थः । अत्र अस्मिन् रामे विषये । अनन्तरं
तदागमनानन्तरम् । यद्वक्तव्यं तत्त्वं तस्य भावं प्रकारम् आज्ञापयितुमर्हसि
 ॥  ३।१२।७९  ॥   

  

दिष्ट्या रामश्चिरस्याद्य द्ष्टुं मां समुपागतः ।  

मनसा काङ्क्षितं ह्यस्य मयाप्यागमनं प्रति  ॥  ३।१२।१०  ॥   

गम्यतां सत्कृतो रामः सभार्यः सहलक्ष्मणः ।  

प्रवेश्यतां समीपं मे किञ्चासौ न प्रवेशितः  ॥  ३।१२।११  ॥   

दिष्ट्या यदृच्छया । चिरस्य चिरात् प्रतिकाङ्क्षितमित्यन्वयः ।
प्रतिर्वीप्सायाम् । सत्कृतः सत्कारार्हः । किञ्चासौ न प्रवेशितः कुतो
विलम्बित इत्यर्थः  ॥  ३।१२।१०,११  ॥   

  

एवमुक्तस्तु मुनिना धर्मज्ञेन महात्मना ।  

अभिवाद्याब्रवीच्छिष्यस्तथेति नियताञ्जलिः  ॥  ३।१२।१२  ॥   

ततो निष्क्रम्य सम्भ्रान्तः शिष्यो लक्ष्मणमब्रवीत् ।  

क्वासौ रामो मुनिं द्रष्टुमेतु प्रविशतु स्वयम्  ॥  ३।१२।१३  ॥   

ततो गत्वाश्रमद्वारं शिष्येण सहलक्ष्मणः ।  

दर्शयामास काकुत्स्थं सीतां च जनकात्मजाम्  ॥  ३।१२।१४  ॥   

अभिवाद्येति विलम्बकरणापचारनिवृत्त्यर्थे वन्दनम् अत एव सम्भ्रान्त इति
वक्ष्यति  ॥  ३।१२।१२१४  ॥   

  

तं शिष्यः प्रश्रितो वाक्यमगस्त्यवचनं ब्रुवन् ।  

प्रावेशयद्यथान्यायं सत्कारार्हं सुसत्कृतम्  ॥  ३।१२।१५  ॥   

अगस्त्येनोच्यत इत्यगस्त्यवचनम्, अगस्त्योक्तमित्यर्थः सुसत्कृतं
सविनयवाक्येन बहुमतम्  ॥  ३।१२।१५  ॥   

  

प्रविवेश ततो रामः सीतया सह लक्ष्मणः ।  

प्रशान्तहरिणाकीर्णमाश्रमं ह्यवलोकयन्  ॥  ३।१२।१६  ॥   

आश्रमं मुनिगृहम्  ॥  ३।१२।१६  ॥   

  

स तत्र ब्रह्मणः स्थानमग्नेः स्थानं तथैव च ।  

विष्णोः स्थानं महेन्द्रस्य स्थानं चैव विवस्वतः  ॥  ३।१२।१७  ॥   

अयं तत्र देवपूजागृहाण्यपश्यदित्याह स तत्रेत्यादि । तत्र अगस्त्यगृहे ।
ब्रह्मणः चतुर्मुखस्य । अग्नेः पावकस्य । तथैव चेति निपातसमुदायस्समुच्चये
 ॥  ३।१२।१७  ॥   

  

सोमस्थानं भगस्थानं स्थानं कौबेरमेव च ।  

धातुर्विधातुः स्थाने च वायोः स्थानं तथैव च  ॥  ३।१२।१८  ॥   

नागराजस्य च स्थानमनन्तस्य महात्मनः ।  

स्थानं तथैव गायत्र्या वसूनां स्थानमेव च  ॥  ३।१२।१९  ॥   

भगो देवताविशेषः  ॥  ३।१२।१८,१९  ॥   

  

स्थानं च पाशहस्तस्य वरुणस्य महात्मनः ।  

कार्तिकेयस्य च स्थानं धर्मस्थानं च पश्यति  ॥  ३।१२।२०  ॥   

पाशहस्तस्येत्यादिविशेषणानि तत्र मुनेरगस्त्यस्य भक्तिविशेषद्योतनार्थम् ।
इमे ब्रह्मादयः पूर्वसर्गे फलप्रदत्वेनोक्ताः । अन्ये
अगस्त्योपासकत्वेनोक्ताः । एते ब्रह्माग्निविष्णुमहेन्द्र
विवस्वत्सोमभगकुबेरधातृविधातृवाय्वनन्तगायत्रीवसुवरुणकार्तिकेयधर्माख्याः
सप्तदशः देवाः । "यो वै सप्तदशम्" इत्यनुवाकोक्तसप्तदशाक्षरदेवताः यायजूकेन
मुनिना पूजार्थे प्रतिष्ठिता इति बोध्यम् । अत्र पूज्यदैवतेषु
रुद्रस्यानुपादानादपूज्यत्वमुक्तम् । अधुना जनैः कैश्चित् पूज्यमानता तु
तामसशास्त्रानुरोधेनेति बोध्यम् । ननु विष्णोः स्थानं महेशस्येति पाठात्
स्थानानुक्त्यसम्भव इति चेत्, तदा पूर्वं रामेण "अगस्त्यं नियताहारं सततं
पर्युपासते" इत्युक्तावपि स्थाननिर्देशे उपास्योपासकयोरुभयोरपि निर्देशो न
विरुध्यते । यद्वा उपासनं समीपावस्थानं नत्वाराधनम्, धर्ममाराधयिष्णव
इत्युक्तेः । धर्मस्याराधनं परिपालनमेव  ॥  ३।१२।२०  ॥   

  

ततः शिष्यैः परिवृतो मुनिरप्यभिनिष्पतत् ।  

तं ददर्शाग्रतो रामो मुनीनां दीप्ततेजसाम्  ॥  ३।१२।२१  ॥   

अब्रवीद्वचनं वीरो लक्ष्मणं लक्ष्मिवर्धनम् ।  

एष लक्ष्मण निष्क्रामत्यगस्त्यो भगवानृषिः  ॥  ३।१२।२२  ॥   

अभिनिष्पतत् अभ्युत्थानं कृतवान् । अडभावः आर्षः । मुनीनामग्रतः स्थितमिति
शेषः  ॥  ३।१२।२१,२२  ॥   

  

औदार्येणावगच्छामि निधानं तपसामिमम्  ॥  ३।१२।२३  ॥   

औदार्येण तेजोविशेषरूपौन्नत्येन । इममवगच्छामि अगस्त्यत्वेनेति शेषः । इति
वचनमब्रवीदित्यन्वयः  ॥  ३।१२।२३  ॥   

  

एवमुक्त्वा महाबाहुरगस्त्यं सूर्यवर्चसम् ।  

जग्राह परमप्रीतस्तस्य पादौ परन्तपः  ॥  ३।१२।२४  ॥   

अगस्त्यम् उद्दिश्येति शेषः  ॥  ३।१२।२४  ॥   

  

अभिवाद्य तु धर्मात्मा तस्थौ रामः कृताञ्जलिः ।  

सीतया सह वैदेह्या तदा रामः सलक्ष्मणः  ॥  ३।१२।२५  ॥   

रामः अभिवाद्य रामस्तस्थावित्यन्वयः  ॥  ३।१२।२५  ॥   

  

प्रतिजग्राह काकुत्स्थमर्चयित्वासनोदकैः ।  

कुशलवप्रश्नमुक्त्वा च ह्यास्यतामिति चाब्रवीत्  ॥  ३।१२।२६  ॥   

प्रतिजग्राह अतिथित्वेनेति शेषः । उदकानि पाद्यानि  ॥  ३।१२।२६  ॥   

  

अग्निं हुत्वा प्रदायार्ध्यमतिथीन् प्रतिपूज्य च ।  

वानप्रस्थेन धर्मेण स तेषां भोजनं ददौ  ॥  ३।१२।२७  ॥   

तस्मिन्नासीने अग्निं हुत्वा वैश्वदेवं कृत्वा । तेभ्यः अर्घ्यं दत्त्वा
अतिथीन् प्रतिपूज्य आचमनीयपुष्पादिभिः पूजयित्वा । वानप्रस्थेन धर्मेण
सिद्धं भोजनकन्दमूलादिकं ददौ  ॥  ३।१२।२७  ॥   

  

प्रथमं चोपविश्याथ धर्मज्ञो मुनिपुङ्गवः ।  

उवाच राममासीनं प्राञ्जलिं धर्मकोविदम्  ॥  ३।१२।२८  ॥   

स्वयं प्रथममुपविश्य आसीनं राममुवाच  ॥  ३।१२।२८  ॥   

  

अग्निं हुत्वा प्रदायार्ध्यमतिथिं प्रतिपूजयेत् ।  

अन्यथा खलु काकुत्स्थ तपस्वी समुदाचरन् ।  

दुःसाक्षीव परे लोके स्वानि मांसानि भक्षयेत्  ॥  ३।१२।२९  ॥   

अयं रामव्याजेन सीतां प्रत्युपदेशः । धर्मकोविदमित्युक्तस्य रामस्य हि नेदं
वक्तव्यम् । अत एव सीता रावणं सत्करिष्यति । अन्यथा समुदाचरन्
होममतिथिसत्कारञ्चाकुर्वन्नित्यर्थः । दुःसाक्षी कूटसाक्षी  ॥  ३।१२।२९  ॥   

  

राजा सर्वस्य लोकस्य धर्मचारी महारथः ।  

पूजनीयश्च मान्यश्च भवान् प्राप्तः प्रियातिथिः  ॥  ३।१२।३०  ॥   

भवांस्तु विशिष्टातिथिरित्याह राजेति । राजपक्षे स्पष्टो ऽर्थः ।
तत्त्वार्थस्तु सर्वस्य लोकस्य भुवनत्रयस्य । राजा स्वामी । "पतिं
विश्वस्य" इति श्रुतेः । अत एव लोकस्य पूजनीयः कर्मभिराराध्यः ।
"इष्टापूर्तं बहुधा जातं जायमानं विश्वं बिभर्ति भुवनस्य नाभिः" इति
श्रुतेः । मान्यः मुक्तये योगिभिश्चिन्त्यः । प्रियातिथिः लौकिकातिथिभ्यो
विलक्षणः । एवमुवाचेति पूर्वेणान्वयः  ॥  ३।१२।३०  ॥   

  

एवमुक्त्वा फलैर्मूलैः पुष्पैरन्येश्च राघवम् ।  

पूजयित्वा यथाकामं पुनरेव ततो ऽब्रवीत्  ॥  ३।१२।३१  ॥   

एवमिति । पुनः फलादिदानं सीतायाः  ॥  ३।१२।३१  ॥   

  

इदं दिव्यं महच्चापं हेमरत्नविभूषितम्  ॥  ३।१२।३२  ॥   

वैष्णवं पुरुषव्याघ्र निर्मितं विश्वकर्मणा  ॥  ३।१२।३३  ॥   

इदमिति परशुरामात् गृहीत्वा वरुणहस्ते दत्तं रामेण । तदेव वरुणः
खरादिवधसन्निहित इति अगस्त्यहस्ते निक्षिप्तवानित्यवगम्यते,
वैष्णवशब्दप्रत्यभिज्ञानात्  ॥  ३।१२।३२,३३  ॥   

  

अमोघः सूर्यसङ्काशो ब्रह्मदत्तः शरोत्तमः ।  

दत्तौ मम महेन्द्रेण तूणी चाक्षयसायकौ  ॥  ३।१२।३४  ॥   

ब्रह्मदत्तः ब्रह्मणा दत्तः अयमितिशेषः । तूणी इमाविति शेषः  ॥  ३।१२।३४
 ॥   

  

सम्पूर्णौ निशितैर्बाणैर्ज्वलद्भिरिव पावकैः ।  

महारजत कोशो ऽयमसिर्हेमविभूषितः  ॥  ३।१२।३५  ॥   

महारजतं सुवर्णं तन्मयः कोशः खङ्गपिधानं यस्य सः महारजतकोशः । बालरामाणे
ऐन्द्रं शरासनमिति इन्द्रदत्तत्वोक्तिश्छत्रिन्यायात्  ॥  ३।१२।३५  ॥   

  

अनेन धनुषा राम हत्वा सङ्ख्ये महासुरान् ।  

आजहार श्रियं दीप्तां पुरा विष्णुर्दिवौकसाम्  ॥  ३।१२।३६  ॥   

धनुषा धनुरादिना  ॥  ३।१२।३६  ॥   

  

तद्धनुस्तौ च तूणीरौ शरं खङ्गं च मानद ।  

जयाय प्रतिगृह्णीष्व वज्रं वज्रधरो यथा  ॥  ३।१२।३७  ॥   

शरं खङ्गं च वैष्णवाविति शेषः । वज्रं वज्रधरो यथेत्यनेन तावकं त्वमेव
गृहाणेत्युक्तम्  ॥  ३।१२।३७  ॥   

  

एवमुक्त्वा महातेजाः समस्तं तद्वरायुधम् ।  

दत्त्वा रामाय भगवानगस्त्यः पुनरब्रवीत्  ॥  ३।१२।३८  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे द्वादशः
सर्गः  ॥  १२  ॥   

एवमुक्त्वा ततः पुनरेव इत्यब्रवीदित्यन्वयः  ॥  ३।१२।३८  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने द्वादशः सर्गः  ॥  १२  ॥   


