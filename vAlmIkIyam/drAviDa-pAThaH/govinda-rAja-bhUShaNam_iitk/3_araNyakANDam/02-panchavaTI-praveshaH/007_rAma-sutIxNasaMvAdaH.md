+++
title = "००७ राम-सुतीक्ष्णसंवादः"
title_english = "007 Hermitage of Sage Suteekshna"

+++


रामस्तु सहितो भ्रात्रा सीतया च परन्तपः ।  

सुतीक्ष्णस्याश्रमपदं जगाम सह तैर्द्विजैः  ॥  ३।७।१  ॥   

अथ सुतीक्ष्णाभ्यर्थनया मृगरूपमारीचादि दुष्टराक्षसनिरासः सप्तमे
रामस्त्वित्यादि । आश्रमपदम् उद्दिश्येति शेषः । तौर्द्विजैः वैखनसादिभिः
 ॥  ३।७।१  ॥   

  

स गत्वा ऽदूरमध्वानं नदीस्तीर्त्वा बहूदकाः ।  

ददर्श विपुलं शैलं महामेघमिवोन्नतम्  ॥  ३।७।२  ॥   

स इति । अदूरमिति छेदः । पूर्वं शरभङ्गेण ऽइह राम महातेजाःऽ इति
सुतीक्ष्णाश्रमस्यादूरत्वोक्तेः । नदीरिति बहुवचनमेकस्या एव मन्दाकिन्याः
बहुप्रदेशेष्वावृत्त्या । बहूदकाः विपुलोदकाः । नौतार्यत्वानुक्तेः । शैलं
शैलसम्बन्धिवनं काननमित्यानुवादात् । तस्येदमित्यण् । महामेघमिवेति
श्यामिकायामुपमा  ॥  ३।७।२  ॥   

  

ततस्तदिक्ष्वाकुवरौ सन्ततं विविधैर्द्रुमैः ।  

काननं तौ विविशतुस्सीतया सह राघवौ  ॥  ३।७।३  ॥   

द्रुमैः सन्ततं व्याप्तम् । इक्ष्वाकुवरौ राघवावित्युभयथा धैर्यमूलोक्तिः
 ॥  ३।७।३  ॥   

  

प्रविष्टस्तु वनं घोरं बहुपुष्पफलद्रुमम् ।  

ददर्शाश्रममेकान्ते चीरमालापरिष्कृतम्  ॥  ३।७।४  ॥   

चीरमालया वल्कलपङ्क्त्या परिष्कृतं अलङ्कृतम्  ॥  ३।७।४  ॥   

  

तत्र तापसमासीनं मलपङ्कजटाधरम् ।  

रामस्सुतीक्ष्णं विधिवत्तपोवृद्धमभाषत  ॥  ३।७।५  ॥   

मलङ्कजटाधरं नित्यमिश्चल तपोयोगेन वा वार्द्धकेन वा मलपङ्कजटानां धरम् ।
विधिवत् क्रमवद्यथा भवति तथा अभाषत । मीलितनयनत्वेन स्वाभिवादनापरिज्ञानात्
भाषणम्  ॥  ३।७।५  ॥   

  

रामो ऽहमस्मि भगवन् भवन्तं द्रष्टुमागतः ।  

त्वं मा ऽभिवद धर्मज्ञ महर्षे सत्यविक्रम  ॥  ३।७।६  ॥   

स निरीक्ष्य ततो वीरं रामं धर्मभृतां वरम् ।  

समाश्लिष्य च बाहुभ्यामिदं वचनमब्रवीत्  ॥  ३।७।७  ॥   

मा अभिवादयन्तं माम् । अभिवद प्रत्यभिवादनं कुरु । सत्यविक्रम
अमोघतपःप्रभाव  ॥  ३।७।६,७  ॥   

  

स्वागतं खलु ते वीर राम धर्मभृतां वर ।  

आश्रमो ऽयं त्वयाक्रान्तः सनाथ इव साम्प्रतम्  ॥  ३।७।८  ॥   

सनाथ इव सनाथ एव । यद्वा सर्वदा त्वया सनाथत्वेपि पामराणां
सनाथत्वप्रतिभेदानीं जातेत्यर्थः  ॥  ३।७।८  ॥   

  

प्रतीक्षमाणस्त्वामेव नारोहे ऽहं माहायशः ।  

देवलोकमितो वीर देहं त्यक्त्वा महीतले  ॥  ३।७।९  ॥   

स्वस्य मोक्षापेक्षां व्यञ्जयति प्रतीक्षमाण इति । त्वामेव प्रतीक्षमाणः
प्रतिपालयन् त्वदागमनं काङ्क्षमाण इत्यर्थः । देवलोकं नारोहे "तस्यान्तरायो
मैत्रेय देवेन्द्रत्वादिकं फलम्" इति तस्य मोक्षविरोधित्वादिति भावः  ॥ 
३।७।९  ॥   

  

चित्रकूटमुपादाय राज्यभ्रष्टो ऽसि मे श्रुतः  ॥  ३।७।१०  ॥   

मदागमनं कुतो ऽवगतम्? तत्राह चित्रकूटमिति । चित्रकूटमुपादाय
चित्रकूटगमनमारभ्य । राज्याद्भ्रष्टः प्रच्युत इति मे मया श्रुतो ऽसि  ॥ 
३।७।१०  ॥   

  

इहोपयातः काकुत्स्थ देवराजः शतक्रतुः ।  

उपागम्य च मां देवो महादेवस्सुरेश्वरः ।  

सर्वान् लोकान् जितानाह मम पुण्येन कर्मणा  ॥  ३।७।११  ॥   

तेषु देवर्षिजुष्टेषु जितेषु तपसा मया ।  

मत्प्रसादात्सभार्यस्त्वं विहरस्व सलक्ष्मणः  ॥  ३।७।१२  ॥   

तमुग्रतपसा युक्तं महर्षिं सत्यवादिनम् ।  

प्रत्युवाचात्मवान् रामो ब्रह्माणमिव काश्यपः  ॥  ३।७।१३  ॥   

अहमेवाहरिष्यामि स्वयं लोकान्महामुने ।  

आवासं त्वहमिच्छामि प्रदिष्टमिह कानने  ॥  ३।७।१४  ॥   

स्वर्गारोहणस्य कः प्रसङ्ग इत्यत्राह इहेति । उपयातः शरभङ्गार्थमागतः ।
मामुपागम्याह तर्हि तादृशमहाफलं किमिति त्यक्तवानसीत्युक्ते
तारतम्यज्ञानादिति भावः  ॥  ३।७।१११४  ॥   

  

भवान् सर्वत्र कुशलस्सर्वभूतहिते रतः ।  

आख्यातश्शरभङ्गेण गौतमेन महात्मना  ॥  ३।७।१५  ॥   

गौतमेन गौतमवंश्येन  ॥  ३।७।१५  ॥   

  

एवमुक्तस्तु रामेण महर्षिर्लोकर्विश्रुतः ।  

अब्रवीन्मधुरं वाक्यं हर्षेण महताप्लुतः  ॥  ३।७।१६  ॥   

अयमोवाश्रमो राम गुणवान् रम्यतामिह ।  

ऋषिसङ्घानुचरितस्सदा मूलफलान्वितः  ॥  ३।७।१७  ॥   

हर्षेण महताप्लुतः मोक्षानुग्रहेण परमानन्दभरितः  ॥  ३।७।१६,१७  ॥   

  

इममाश्रममागम्य मृगसङ्घा महायशः ।  

अटित्वा प्रतिगच्छन्ति लोभयित्वाकुतोभयाः ।  

नान्यो दोषो भवेदत्र मृगेभ्यो ऽन्यत्र विद्धि वै  ॥  ३।७।१८  ॥   

गुणमुक्त्वा दोषमाह निरसनीयत्वाभिप्रायेण इममिति । आश्रमं तपोवनम् ।
अविद्यमानं कुतो ऽपि भयं येषां ते अकुतोभयाः सन्तः अटित्वा इतस्ततः
परिप्लुत्य । लोभयित्वा समाधिभङ्गं जनयित्वा । विचित्रतरवेषैरिति शेषः ।
प्रतिगच्छन्ति प्रतियान्ति । अत्र वने । मृगेभ्यो ऽन्यत्र मृगान् विनान्यो
दोषो न भवेदिति विद्धि, मृगप्रलोभनरूपदोषादन्यो दोषो ऽत्र
नास्तीत्यवेहीत्यर्थः । इति वाक्यमब्रवीदिति पूर्वेण सम्बन्धः  ॥  ३।७।१८
 ॥   

  

तच्छ्रुत्वा वचनं तस्य महर्षेर्लक्ष्मणाग्रजः ।  

उवाच वचनं धीरो विकृष्य सशरं घनुः  ॥  ३।७।१९  ॥   

तत् मृगभयविषयकं वचनम् । विकृष्य सशरं धनुरिति स्वोत्साहप्रकटनम्  ॥  ३।७।१९
 ॥   

  

तानहं सुमहाभाग मृगसङ्घान् समागतान् ।  

हन्यां निशितधारेण शरेणाशनिवर्चसा  ॥  ३।७।२०  ॥   

हन्यामिति प्राप्तकाले लिङ् । वधकाले प्राप्ते सकलमृगहननं कुर्यामित्यर्थः
। प्राप्तकालश्च तद्दर्शनकालः  ॥  ३।७।२०  ॥   

  

भवांस्तत्राभिषज्येत किं स्यात्कृच्छ्रतरं ततः ।  

एतस्मिन्नाश्रमे वासं चिरं तु न समर्थये  ॥  ३।७।२१  ॥   

तच्च हननमिह स्थित्वा न कर्तुं शक्यमित्याह भवानिति । तत्र मृगसङ्घवधविषये
। भवान् मया अभिषज्येत अभिभूयेत । अभिपूर्वात् षञ्जेः कर्मणि लिङ् ।
"अभिषङ्गः परिभवे सङ्गाक्रोशनयोरपि " इति बाणः । तादृशमृगहनने मया त्वं
कृतापराधो भवेः, आश्रमसम्बन्धित्वादिति भावः । ततः किमित्यत्राह किं
स्यात्कृच्छ्रतरं तत इति । ततः भवदभितापात् कृच्छ्रतरं कष्टतरं किम्, न
किमपीत्यर्थः । तस्मादेतस्मिन्नाश्रमे चिरं तद्दर्शनपर्यन्तं वासं न
समर्थये नेच्छामि । इह वासे मृगसङ्घपीडां सोढ्वा स्थातव्यम् । हत्वावस्थाने
स्वाश्रममृगाणां स्वसन्निधौ हनने तव वैमनस्यं स्यात् । तच्च ममानिष्टम्,
अतो ऽन्यत्र त्वदसन्निधाने मृगान् हनिष्यामीत्यर्थः । इत्युवाचेति
पूर्वेणान्वयः  ॥  ३।७।२१  ॥   

  

तमेवमुक्त्वा वरदं रामस्सन्ध्यामुपागमत्  ॥  ३।७।२२  ॥   

अन्वास्य पश्चिमां सन्ध्यां तत्र वासमकल्पयत् ।  

सुतीक्ष्णस्याश्रमे रम्ये सीतया लक्ष्मणेन च  ॥  ३।७।२३  ॥   

वरदमित्यनेन मुनिस्तथैवानुज्ञातवानिति गम्यते । सन्ध्यामुपागमत्
सन्ध्यामुद्दिश्य सरस्तीरं गतवानित्यर्थः । पश्चिमां सन्ध्यामन्वास्य ।
अत्यन्तसंयोगे द्वितीया । यावत्सन्ध्यां जलतीरे जपन् स्थित्वेत्यर्थः ।
तत्राश्रमे वासमकल्पयदित्यनेन प्रातर्जिगमिषा जातेति व्यज्यते । अन्यत्र
गत्वा मृगनिरासश्च रावणं प्रति मारीचानुवादादवगन्तव्यः  ॥  ३।७।२२,२३  ॥   

  

ततश्शुभं तापसभोज्यमन्नं स्वयं सुतीक्ष्णः पुरुषर्षभाभ्याम् ।  

ताभ्यां सुसुत्कृत्य ददौ महात्मा सन्ध्यानिवृत्तौ रजनीमवेक्ष्य  ॥  ३।७।२४
 ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे सप्तमः
सर्गः  ॥  ७  ॥   

शुभं भक्त्युपनीतत्वेन पावनम् । तापसभोज्यं फलमूलादि । अन्नं अदनीयम् ।
स्वयं नतु शिष्यमुखेन, सुसत्कृत्य अर्घ्यपाद्यादिना सम्पूज्य । महात्मा
तत्र परमपुरुषत्वज्ञानवान् । सन्ध्यानिवृत्तौ सन्ध्याकर्मावसाने
रजनीमवेक्ष्य ददौ, रजनीभक्ष्यानुसारं ददावित्यर्थः । सीता तु रामभुक्तशेषं
भुक्तवतीत्याशयः  ॥  ३।७।२४  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने सप्तमः सर्गः  ॥  ७  ॥   


