+++
title = "०१० रामेण क्षात्रधर्मनिरूपणम्"
title_english = "010 Sri Rama s reply to Seetha"

+++


वाक्यमेतत्तु वैदेह्या व्याहृतं भर्तृभक्तया ।  

श्रुत्वा धर्मे स्थितो रामः प्रत्युवाचाथ मैथिलीम्  ॥  ३।१०।१  ॥   

एवं रामः सत्यप्रतिज्ञः निर्वैरं च रक्षोवधं न करिष्यति तथा च मद्वियोगेन
रक्षोवधेन भवितव्यं मद्विरहं च न सहिष्यते,
सङ्कटमिदमुपस्थितमित्याकुलचित्ता वैदेही पतिप्रेमान्धा
रक्षोवधान्निवर्तयितुमुपक्रान्ता । रामस्तु सीताविरहं सोढ्वापि तन्मूलवैरेण
रक्षांसि निहत्य प्रतिज्ञा निर्वोढव्येति समाधत्ते दशमे
वाक्यमेतत्त्वित्यादि । भर्तृभक्तयेत्यनेन भर्तृप्रेमपारवश्येन
पूर्वमुक्तमिति ज्ञायते । धर्मे स्थित इत्यनेन सीताविरहक्लेशमङ्गीकृत्यापि
प्रतिश्रुतनिर्वहणपरता द्योत्यते । यद्यपि खरवध एव दण्डकारण्यवासिभिरर्थितो
रामेण प्रतिज्ञातश्च तथापि खरवधो रावणवधमूलमिति खरवधद्वारा रावणवधो
ऽप्यर्थित एवेति सीतयोक्तमुपपन्नम्  ॥  ३।१०।१  ॥   

  

हितमुक्तं त्वया देवि स्निग्धया सदृशं वचः ।  

कुलं व्यपदिशन्त्या च धर्मज्ञे जनकात्मजे  ॥  ३।१०।२  ॥   

स्निग्धया अनुरक्तया । कुलं व्यपदिशन्त्या स्वमहाकुलीनत्वं प्रख्यापयन्त्या
त्वया । सदृशम् अनुरागकुलसदृशं हितमुक्तम् । हितोक्तौ हेतुः धर्मज्ञ इति ।
कुलव्यपदेशे हेतुः जनकात्मज इति  ॥  ३।१०।२  ॥   

  

किन्तु वक्ष्याम्यहं देवि त्वयैवोक्तमिदं वचः ।  

क्षत्ित्रयैर्धार्यते चापो नार्तशब्दो भवेदिति  ॥  ३।१०।३  ॥   

किन्त्विति । यदि मया हितमुक्तं तर्हि तथैव क्रियतामिति चेत्तत्र वक्ष्यामि
। तदेवाह त्वयैवेति । क्षत्ित्रयैर्धार्यते चापो नार्तशब्दो भवेदितीदं वचनं
त्वयैवोक्तं खलु, मुनयश्चार्ताः तस्मात्तद्विरोधिवधः कर्तव्य एवेति भावः  ॥ 
३।१०।३  ॥   

  

मां सीते स्वयमागम्य शरण्याः शरणं गताः ।  

ते चार्ता दण्डकारण्ये मुनयः संशितव्रताः  ॥  ३।१०।४  ॥   

वसन्तो धर्मनिरता वने मूलफलाशनाः ।  

न लभन्ते सुखं भीता राक्षसैः क्रूरकर्मभिः  ॥  ३।१०।५  ॥   

ननूक्तं विरोध्युत्सारणेनार्तरक्षणं कर्तव्यम्, नतु निरपराधवध इत्याशङ्क्य
तेषां शरणागतत्वेन मत्प्राणभूतत्वात्तेष्वपराधो मदपराध इत्याशयेनाह
मामित्यादि । अत्रत्यविशेषणैरात्मनः शऱणागतपक्षपातं स्फोरयति  ॥  ३।१०।४,५
 ॥   

  

काले काले च निरता नियमैर्विविधैर्वने ।  

भक्ष्यन्ते राक्षसैर्भीमैर्नरमांसोपजीविभिः  ॥  ३।१०।६  ॥   

काले काले सर्वकालेष्वित्यर्थः  ॥  ३।१०।६  ॥   

  

ते भक्ष्यमाणा मुनयो दण्डकारण्यवासिनः ।  

अस्मानभ्यवपद्येति मामूचुर्द्विजसत्तमाः  ॥  ३।१०।७  ॥   

अभ्यवपद्येति अनुगृहाणेत्यर्थः । लोण्मध्यमपुरुषैकवचनम् । आर्षं परस्मैपदम्
। अभ्यवपत्तिः अनुग्रहः  ॥  ३।१०।७  ॥   

  

मया तु वचनं श्रुत्वा तेषामेवं मुखाच्च्युतम् ।  

कृत्वा चरणशुश्रूषां वाक्यमेतदुदाहृतम्  ॥  ३।१०।८  ॥   

चरणशूश्रूषां पादवन्दनम्  ॥  ३।१०।८  ॥   

  

प्रसीदन्तु भवन्तो मे ह्रीरेषा हि ममातुला ।  

यदीदृशैरहं विप्रैरुपस्थेयैरुपस्थितः ।  

किं करोमीति च मया व्याहृतं द्विजसन्निधौ  ॥  ३।१०।९  ॥   

प्रसीदन्तु मदपचारं क्षमन्ताम् । ह्रीः लज्जा । अतुला अधिका । तत्र हेतुमाह
यदिति । उपस्थेयैरभिगन्तव्यैः । उपस्थितः अभिगतः । किं करोमीति लोडर्थे लट्
। किं करवामीत्यर्थः  ॥  ३।१०।९  ॥   

  

सर्वैरेतैः समागम्य वागियं समुदाहृता  ॥  ३।१०।१०  ॥   

राक्षसैर्दण्डकारण्ये बहुभिः कामरूपिभिः ।  

अर्दिताः स्म दृढं राम भवान्नस्तत्र रक्षतु  ॥  ३।१०।११  ॥   

अर्दिताः पीडिताः तत्र तेभ्यः रक्षत्विति । अभ्यवपद्येत्यत्र
सामान्येनानुग्रहः प्रार्थितः । इह तु तद्विशेषे पृष्टे विशेष उक्तः  ॥ 
३।१०।१०,११  ॥   

  

होमकालेषु सम्प्राप्ताः पूर्वकालेषु चानघ ।  

धर्षयन्ति सुदुर्धर्षा राक्षसाः पिशिताशनाः  ॥  ३।१०।१२  ॥   

न केवलं पीडयन्ति यज्ञविघ्नं च कुर्वन्तीत्याहुः होमेति । "यज्ञविघ्नकरं
हन्याम्" इति मद्भोजननिवर्तनात् कः परो ऽपराध इति सीतायै
सूचयितुमिदमनूदितम् । होमकालेषु अग्निहोत्रकालेषु । पूर्वकालेषु
दर्शपौर्णमासादियज्ञकालेषु । धर्षयन्ति अभिधावन्ति  ॥  ३।१०।१२  ॥   

  

राक्षसैर्धर्षितानां च तापसानां तपस्विनाम् ।  

गतिं मृगयमाणानां भवान्नः परमा गतिः  ॥  ३।१०।१३  ॥   

गुतिं रक्षकम् । मृगयमाणानाम् अन्वेषयताम्  ॥  ३।१०।१३  ॥   

  

कामं तपः प्रभावेन शक्ता हन्तुं निशाचरान् ।  

चिरार्जितं तु नेच्छामस्तपः खण्डयितुं वयम्  ॥  ३।१०।१४  ॥   

परमशब्दव्यवच्छेद्यं दर्शयति काममिति  ॥  ३।१०।१४  ॥   

  

बहुविघ्नं तपो नित्यं दुश्चरं चैव राघव ।  

तेन शापं न मुञ्चामो भक्ष्यमाणाश्च राक्षसैः  ॥  ३।१०।१५  ॥   

उक्तं विवृणोति बह्विति  ॥  ३।१०।१५  ॥   

  

तदर्द्यमानान् रक्षोभिर्दण्डकारण्यवासिभिः ।  

रक्ष नस्त्वं सह भ्रात्रा त्वन्नाथा हि वयं वने  ॥  ३।१०।१६  ॥   

उपसंहरति तदिति । त्वन्नाथा इति बहुव्रीहिः । इयं वाक् समुदाहृतेति
पूर्वेणान्वयः  ॥  ३।१०।१६  ॥   

  

मया चैतद्वचः श्रुत्वा कार्त्स्न्त्यन परिपालनम् ।  

ऋषीणां दण्डकारण्ये संश्रुतं जनकात्मजे  ॥  ३।१०।१७  ॥   

कार्त्स्न्येन परिपालनं रक्षोवधपर्यन्तपरिपालनम् । संश्रुतं प्रतिज्ञातम्,
मदाश्रितविरोधिनो मद्विरोधित्वात् मद्भोजनविघातकत्वाच्चेत्यर्थः  ॥  ३।१०।१७
 ॥   

  

संश्रुत्य च न शक्ष्यामि जीवमानः प्रतिश्रवम् ।  

मुनीनामन्यथा कर्तुं सत्यमिष्टं हि मे सदा  ॥  ३।१०।१८  ॥   

जीवमानः जीवन् । प्रतिश्रवं प्रतिज्ञाम् । अन्यथा कर्तुं न शक्ष्यामि ।
तत्र हेतुः सत्यमिष्टमिति । सत्यं सत्यवचनम्  ॥  ३।१०।१८  ॥   

  

अप्यहं जीवितं जह्यां त्वां वा सीते सलक्ष्मणाम् ।  

न तु प्रतिज्ञां संश्रुत्य ब्राह्मणेभ्यो विशेषतः  ॥  ३।१०।१९  ॥   

तर्ह्यावयोर्विश्लेषो दुर्विषहः स्यात्तत्राह अप्यहमिति । "आत्मानं सर्वदा
रक्षेद्दारैरपि धनैरपि" इत्युक्तं जीवितमपि जह्याम् । "भ्राता स्वा
मूर्तिरात्मनः" इत्युक्तं लक्ष्मणमपि जह्याम् । "आर्धो वा एष आत्मनो
यत्पत्नी" इत्युक्तां त्वां वा जह्यामिति किमाश्चर्यम्, संश्रुत्य यस्मै
कस्मैचित् यत्किञ्चित् प्रतिज्ञाय तां प्रतिज्ञां न जह्याम् ।
ब्राह्मणेभ्यः ब्रह्मविद्भ्यः कृतां प्रतिज्ञां विशेषतो न जह्याम्  ॥ 
३।१०।१९  ॥   

  

तदवश्यं मया कार्यमृषीणां परिपालनम् ।  

अनुक्तेनापि वैदेहि प्रतिज्ञाय तु किं पुनः  ॥  ३।१०।२०  ॥   

अनुक्तेनापीति । ऋषिभिरिति शेषः । उक्तरीत्या रक्षसां मदपराधित्वेन
तद्वधस्य मत्कार्यत्वादिति भावः  ॥  ३।१०।२०  ॥   

  

मम स्नेहाच्च सौहार्दादिदमुक्तं त्वया ऽनधे ।  

परितुष्टो ऽस्म्यिहं सीते न ह्यनिष्टो ऽनुशिष्यते  ॥  ३।१०।२१  ॥   

एवं वदन्त्यास्तव हृदयं जानामीत्याह ममेति । मम त्वयि स्नेहात् तव मयि
सौहार्दाच्चोक्तम् । विरहो दुस्सहो भविष्यतीत्युक्तमित्यर्थः । अनिष्टः
अप्रियः पुरुषः  ॥  ३।१०।२१  ॥   

  

सदृशं चानुरूपं च कुलस्य तव चात्मनः ।  

सधर्मचारिणी मे त्वं प्राणेभ्यो ऽपि गरीयसी  ॥  ३।१०।२२  ॥   

तव आत्मनः सदृशं तव कुलस्य चानुरूपमिदं वचः
धर्मप्राधान्योक्तिस्त्वत्कुलानुरूपा । "कर्मणैव हि संसिद्धिमास्थिता
जनकादयः" इति हि त्वत्कुलपद्धतिः । सापराधेष्वपि निरपराधोक्तिस्तव सदृशी ।
"पापानां वा शुभानां वा वधार्हाणां प्लवङ्गम । कार्यं करूणमार्येण न
कश्चिन्नापराध्यति  ॥  " इति हि तव प्रकृतिः । तथापि त्वं मे प्राणेभ्यो
गरीयस्यपि सधर्मचारिणी भव, मया यो धर्मः सङ्कल्पितस्तत्रैव त्वयापि
सङ्कल्पयितव्यमिति भावः  ॥  ३।१०।२२  ॥   

  

इत्येवमुक्त्वा वचनं महात्मा सीतां प्रियां मैथिलराजपुत्रीम् ।  

रामो धनुष्मान् सह लक्ष्मणेन जगाम रम्याणि तपोवनानि  ॥  ३।१०।२३  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे दशमः सर्गः
 ॥  १०  ॥   

महात्मा महाधृतिः । प्रियां मैथिलराजपुत्रीम् इतीति उक्तधर्मद्वयानुवादः  ॥ 
३।१०।२३  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने दशमः सर्गः  ॥  १०  ॥   


