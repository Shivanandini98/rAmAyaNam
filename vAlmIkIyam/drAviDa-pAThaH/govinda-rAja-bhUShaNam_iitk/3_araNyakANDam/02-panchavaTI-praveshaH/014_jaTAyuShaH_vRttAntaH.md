+++
title = "०१४ जटायुषः वृत्तान्तः"
title_english = "014 Sri Rama s Contact with Jatayu"

+++


अथ पञ्चवटीं गच्छन्नन्तरा रघुनन्दनः ।  

आससाद महाकायं गृध्रं भीमपराक्रमम्  ॥  ३।१४।१  ॥   

अथ गृध्रराजसमागमश्चतुर्दशे अथ पञ्चवटीमित्यादि  ॥  ३।१४।१  ॥   

  

तं दृष्ट्वा तौ महाभागौ वटस्थं रामलक्ष्मणौ ।  

मेनाते राक्षसं पक्षिं ब्रुवाणौ को भवानिति  ॥  ३।१४।२  ॥   

वटस्थम् अगस्त्योपदिष्टवटस्थम् । पक्षिमिति छान्दसं रूपम् । को भवानिति
ब्रुवाणौ सन्तौ राक्षसं मेनाते, राक्षसं मत्वा को भवानित्यब्रूतामित्यर्थः
 ॥  ३।१४।२  ॥   

  

स तौ मधुरया वाचा सौम्यया प्रीणयन्निव ।  

उवाच वत्स मां विद्धि वयस्यं पितुरात्मनः  ॥  ३।१४।३  ॥   

स तं पितृसखं बुद्ध्वा पूजयामास राघवः ।  

स तस्य कुलमव्यग्रमथ पप्रच्छ नाम च  ॥  ३।१४।४  ॥   

सौम्यया सौजन्यपरया । प्रीणयन्निवेति इवशब्द एवकारार्थः । आत्मन इत्यन्ते
इतिकरणं ज्ञेयम् । आत्मनो रामस्य  ॥  ३।१४।३,४  ॥   

  

रामस्य वचनं श्रुत्वा सर्वभूतसमुद्भवम् ।  

आचचक्षे द्विजस्तस्मै कुलमात्मानमेव च  ॥  ३।१४।५  ॥   

द्विजः आत्मानम् आत्मनाम  ॥  ३।१४।५  ॥   

  

पूर्वकाले महाबाहो ये प्रजापतयो ऽभवन् ।  

तान्मे निगदतः सर्वानादितः शृणु राघव  ॥  ३।१४।६  ॥   

कर्दमः प्रथमस्तेषां विश्रुतस्तदनन्तरः ।  

शेषश्च संश्रयश्चैव बहुपुत्रश्च वीर्यवान्  ॥  ३।१४।७  ॥   

  

स्थाणुर्मरीचिरत्रिश्च क्रुतश्चैव महाबलः ।  

पुलस्त्यश्चाङ्गिराश्चैव प्रचेताः पुलहस्तथा  ॥  ३।१४।८  ॥   

स्वोत्पत्तिं कथयिष्यन् प्रसङ्गादादौ सर्वभूतसमुद्भवमाह पूर्वकाल इत्यादि
 ॥  ३।१४।६८  ॥   

  

दक्षो विवस्वानपरो ऽरिष्टनेमिश्च राघव ।  

कश्यपश्च महातेजास्तेषामासीच्च पश्चिमः  ॥  ३।१४।९  ॥   

प्रजापतेस्तु दक्षस्य बभूवुरिति विश्रुतम् ।  

षष्टिर्दुहितरो राम यशस्विन्यो महायशः  ॥  ३।१४।१०  ॥   

अरिष्टनेमिरिति कश्यपविशेषणम्  ॥  ३।१४।९,१०  ॥   

  

कश्यपः प्रतिजग्राह तासामष्टौ सुमध्यमाः ।  

अदितिं च दितिं चैव दनुमप्यथ कालिकाम् ।  

ताम्रां क्रोधवशां चैव मनुं चाप्यनलामपि  ॥  ३।१४।११  ॥   

तासां दुहितृ़णां मध्ये अष्टौ कन्याः प्रतिजग्राह पर्यणैषीत्  ॥  ३।१४।११
 ॥   

  

तास्तु कन्यास्ततः प्रीतः कश्यपः पुनरब्रवीत् ।  

पुत्रांस्रैलोक्यभर्तृ़न् वै जनयिष्यथ मत्समान्  ॥  ३।१४।१२  ॥   

त्रैलोक्यभर्तृ़न् त्रैलोक्यरक्षणक्षमान्  ॥  ३।१४।१२  ॥   

  

अदितिस्तन्मना राम दितिश्च मनुजर्षभ ।  

कालिका च महाबाहो शेषास्त्वमनसो ऽभवन्  ॥  ३।१४।१३  ॥   

तन्मनाः तद्वचनदत्तावधाना । कालिका चेत्यत्र चकारेण मनुरप्युच्यते । तन्मना
इति दितिकालिकामनूनामपि विशेषणम् । चतस्रः प्रौढपुत्रोत्पादनमनसो ऽभवन्,
चतस्रो नाभवन्नित्यर्थः  ॥  ३।१४।१३  ॥   

  

अदित्यां जज्ञिरे देवास्त्रयस्त्रिंशदरिन्दम ।  

आदित्या वसवो रुद्रा ह्यश्विनौ च परन्तप  ॥  ३।१४।१४  ॥   

भर्तृवचनादरानादरफले दर्शयति अदित्यामित्यादिना । द्वादशादित्याः अष्टौ
वसवः एकादशः रुद्राः अश्विनौ द्वौ एवं त्रयस्त्रिंशत्  ॥  ३।१४।१४  ॥   

  

दितिस्त्वजनयत्पुत्रान् दैत्यांस्तात यशस्विनः ।  

तेषामियं वसुमती पुरासीत् सवनार्णवा  ॥  ३।१४।१५  ॥   

दनुस्त्वजनयत् पुत्रमश्वग्रीवमरिन्दम ।  

नरकं कालकं चैव कालिकापि व्यजायत  ॥  ३।१४।१६  ॥   

क्रौञ्चीं भासीं तथा श्येनीं धृतराष्ट्रीं तथा शुकीम् ।  

ताम्रापि सुषुवे कन्याः पञ्चैता लोकविश्रुताः  ॥  ३।१४।१७  ॥   

तेषां दितिपुत्राणाम्  ॥  ३।१४।१५१७  ॥   

  

उलूकान् जनयत् क्रौञ्ची भासी भासान् व्यजायत ।  

श्येनी श्येनांश्च गृध्रांश्च व्यजायत सुतेजसः  ॥  ३।१४।१८  ॥   

ताम्रावंशं प्रपञ्चयति उलूकानित्यादिना । जनयदित्यत्र
आगमशास्त्रस्यानित्यतया नाडागमः  ॥  ३।१४।१८  ॥   

  

धृतराष्ट्री तु हंसांश्च कलहंसांश्च सर्वशः ।  

चक्रवाकांश्च भद्रं ते विजज्ञे सापि भामिनी  ॥  ३।१४।१९  ॥   

अप्रसक्तवृत्तान्तानादरप्रितिषेधाय मध्ये भद्रं ते इत्युक्तिः । सा
भामिनीति धृतराष्ट्रीविशेषणम्  ॥  ३।१४।१९  ॥   

  

शुकी नतां विजज्ञे तु नताया विनता सुता  ॥  ३।१४।२०  ॥   

शुकी ताम्रापुत्री । विजज्ञे एवमादयोन्तर्भावितण्यर्थः शब्दाः  ॥  ३।१४।२०
 ॥   

  

दश क्रोधवशा राम विजज्ञे ह्यात्मसम्भवाः ।  

मृगीं च मगमन्दां च हरिं भद्रमदामपि  ॥  ३।१४।२१  ॥   

मातङ्गीमपि शार्दूलीं श्वोतां च सुरभिं तथा ।  

सर्वलक्षणसम्पन्नां सुरसां कद्रुकामपि  ॥  ३।१४।२२  ॥   

क्रोधवशा कश्यपपत्नी  ॥  ३।१४।२१,२२  ॥   

  

अपत्यं तु मृगाः सर्वे मृग्या नरवरोत्तम ।  

ऋक्षाश्च मृगमन्दायाः सृमराश्चमरास्तथा  ॥  ३।१४।२३  ॥   

अपत्यमिति जात्येकवचनम् । सृमराः स्त्रीणां केशसहायोपयुक्तनविनीलदीर्घवाला
मृगाः । चमराः चामरमृगाः  ॥  ३।१४।२३  ॥   

  

हर्याश्च हरयो ऽपत्यं वानराश्च तरस्विनः ।  

ततस्त्विरावतीं नाम जज्ञे भद्रमदा सुताम्  ॥  ३।१४।२४  ॥   

हरयः सिंहाः  ॥  ३।१४।२४  ॥   

  

तस्यास्त्वैरावतः पुत्रो लोकनाथो महागजः ।  

मातङ्गास्त्वथ मातङ्ग्या अपत्यं मनुजर्षभ  ॥  ३।१४।२५  ॥   

मातङ्गाः गजाः  ॥  ३।१४।२५  ॥   

  

गोलाङ्गूलांश्च शार्दूली व्याघ्रांश्चाजनयत् सुतान् ।  

दिशागजांश्च काकुत्स्थ श्वेताप्यजनयत् सुतान्  ॥  ३।१४।२६  ॥   

ततो दुहितरौ राम सुरभिर्द्वे व्यजायत ।  

रोहिणीं नाम भद्रं ते गन्धर्वीं च यशस्विनीम्  ॥  ३।१४।२७  ॥   

रोहिण्यजनयद्गा वै गन्धर्वी वाजिनः सुतान् ।  

सुरसा ऽजनयन्नागान् राम कद्रूस्तु पन्नगान्  ॥  ३।१४।२८  ॥   

गोलाङ्गूलाः अत्यन्तदीर्घलाङ्गूलाः मर्कटजातिविशेषाः । रोहिण्यजनयद्गा वै
इति पाठः । नागाः बहुफणाः सर्पाः । पन्नगाः केवलसर्पाः  ॥  ३।१४।२६२८  ॥   

  

मनुर्मनुष्यान् जनयद्राम पुत्रान् यशस्विनः ।  

ब्राह्मणान् क्षत्ित्रयान् वैश्यान् शूद्रांश्च मनजर्षभ ।  

सर्वान् पुण्यफलान् वृक्षाननलापि व्याजायत  ॥  ३।१४।२९  ॥   

मनुः कश्यपपत्नी । पुण्यफलान् चारुफलान् । "पुण्यं तु चारु" इत्यमरः ।
विषवृक्षनिम्बादयोपि महौषधत्वेन पुण्यफला एव । पिण्डफलानितिपाठे
पिण्डाकारफलानित्यर्थः । प्रायिकं चैतदिति बोध्यम्  ॥  ३।१४।२९  ॥   

  

विनता च शुकी पौत्री कद्रूश्च सुरसा स्वसा ।  

कद्रूर्नागं सहस्रस्यं विजज्ञे धरणीधरम्  ॥  ३।१४।३०  ॥   

द्वौ पुत्रौ विनतायास्तु गरुडो ऽरुण एव च ।  

तस्माज्जातो ऽहमरुणात् सम्पातिस्तु ममाग्रजः  ॥  ३।१४।३१  ॥   

एवं प्रासङ्गिकं परिसमाप्य स्वकुलमवतारयति विनता चेति । अत्र कद्व्रा
उपादानं स्वप्रतिपक्षकुलत्वेनेति केचित् । वस्तुतस्तु धरणीधरशेषजनकत्वेन
स्वकुलतुल्यत्वं वक्तुं "कद्रूर्नागं सहस्रास्यं विजज्ञे धरणीधरम्"
इत्युक्तम्  ॥  ३।१४।३०,३१  ॥   

  

जटायुरिति मां विद्धि श्येनीपुत्रमरिन्दम  ॥  ३।१४।३२  ॥   

श्येनीपुत्रमिति इयं च श्येनी पूर्वोक्ताया अन्या  ॥  यद्वा कश्यपसुता
श्येनीमाता कश्यपस्य पञ्चमो ऽरुणः । पिता कश्यपप्रजापतिः कूटस्थ इति
स्वीयवंशप्रभावो निवेदितः । विधिनिषेधयोस्तिर्यङ्क्ष्वभावान्न
मातृपुत्रयोरेकवंश्यत्वादिदोषः । अयं च सृष्टिक्रमो वैवस्वतमन्वन्तरप्रकारः
। अतो न पुराणान्तरविरोधः  ॥  ३।१४।३२  ॥   

  

सो ऽहं वाससहायस्ते भविष्यामि यदीच्छसि ।  

इदं दुर्गं हि कान्तारं मृगराक्षससेवितम् ।  

सीतां च तात रक्षिष्ये त्वयि याते सलक्ष्मणे  ॥  ३।१४।३३  ॥   

सो ऽहमिति । वाससहायः वासस्थले सीतायाः रक्षणे सहाय इत्यर्थः । यदीच्छसि,
उक्तार्थमिति शेषः । सहायापेक्षत्वे हेतुमाह इदमिति याते मृगयार्थमिति शेषः
 ॥  ३।१४।३३  ॥   

  

जटायुषं तं प्रतिपूज्य राघवो मुदा पिरष्वज्य च सन्नतो ऽभवत् ।  

पितुर्हि शुश्राव सखित्वमात्मवान् जटायुषा सङ्कथितं पुनः पुनः  ॥  ३।१४।३४
 ॥   

जटायुषमिति । सन्नतौ हेतुमाह पितुर्हीति  ॥  ३।१४।३४  ॥   

  

स तत्र सीतां परिदाय मैथिलीं सहैव तेनातिबलेन पक्षिणा ।  

जगाम तां पञ्चवटीं सलक्ष्मणो रिपून् दिधक्षन् शलभानिवानलः  ॥  ३।१४।३५  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे चतुर्दशः
सर्गः  ॥  १४  ॥   

सीतां तत्र परिदाय रक्षणाय जटायुवशां कृत्वेत्यर्थः । "यमाय त्वा
परिददाम्यसावन्तकाय त्वा परिददाम्यसौ" इत्यादौ तथा प्रयोगात् । शलभानिवानल
इत्यनेन लीलया विरोध्युन्मूलनाभिप्रायो ऽवगम्यते  ॥  ३।१४।३५  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने चतुर्दशः सर्गः  ॥  १४  ॥   


