+++
title = "०१३ अगस्त्य-रामसंवादः"
title_english = "013 Sage Agastya directs Sri Rama to Panchavati"

+++


राम प्रीतो ऽस्मि भद्रं ते परितुष्टो ऽस्मि लक्ष्मण ।  

अभिवादयितुं यन्मां प्राप्तौ स्थः सह सीतया  ॥  ३।१३।१  ॥   

एतादृशस्थले सर्गविच्छित्तिर्नास्तीति प्रतीयते, कथाया अपर्यवसानात् । अथ
खरवधायागस्त्येनानुज्ञातस्य रामस्य पञ्चवटीं प्रति प्रयाणं त्रयोदशे
रामेत्यादि । ते इत्यस्य लक्ष्मणेत्यत्राप्यन्वयः  ॥  ३।१३।१  ॥   

  

अध्वश्रमेण वां खेदो बाधते प्रचुरश्रमः ।  

व्यक्तमुत्कण्ठते चापि मैथिली जनकात्मजा  ॥  ३।१३।२  ॥   

अध्वश्रमेण मार्गायासेन । प्रचुरः श्रमः श्रमजलं येन सः प्रचुरश्रमः । खेदः
वां बाधते । उत्कण्ठते विश्रान्तिमभिलषति । अनेनास्याः श्रमातिशय उच्यते ।
जनकात्मजेति सौकुमार्यातिशयोक्तिः  ॥  ३।१३।२  ॥   

  

एषा हि सुकुमारी च दुःखैश्च न विमानता ।  

प्राज्यदोषं वनं प्राप्ता भर्तृस्नेहप्रचोदिता  ॥  ३।१३।३  ॥   

एषा सुकुमार्यपि प्राज्यदोषं बहुदोषं वनं प्राप्ता दुःखैर्न विमानिता न
परिभूता च । तत्र हेतुः भर्तृस्नेहप्रचोदितेति  ॥  ३।१३।३  ॥   

  

यथैषा रमते राम इह सीता तथा कुरु ।  

दुष्करं कृतवत्येषा वने त्वामनुगच्छति  ॥  ३।१३।४  ॥   

इह आश्रमे  ॥  ३।१३।४  ॥   

  

एषा हि प्रकृतिः स्त्रीणामासृष्टे रघुनन्दन ।  

समस्थमनुरञ्जन्ति विषमस्थं त्यज्यन्ति च  ॥  ३।१३।५  ॥   

प्रकृतिः स्वभावः । आसृष्टेः जगत्सृष्टिमारभ्य । समस्थं सुस्थं प्रति ।
विषमस्थं दुर्दशापन्नम्  ॥  ३।१३।५  ॥   

  

शतह्रदानां लोलत्वं शस्त्राणां तीक्ष्णतां तथा ।  

गरुडानिलयोः शैघ्र्यमनुगच्छन्ति योषितः  ॥  ३।१३।६  ॥   

शतह्रदानां विद्युताम् । लोलत्वं चञ्चलत्वम् । अनुगच्छन्ति
चञ्चलचित्तत्त्वादिति भावः । शस्त्राणां तीक्ष्णतां क्रौर्यम् ।
अनुगच्छन्ति बहुकालागतस्नेहबन्धच्छेदनादिति भावः । गरुडानिलयोः शैघ्य्रम्
अनु गच्छन्ति, अविचारेण कार्यकरणादिति भावः  ॥  ३।१३।६  ॥   

  

इयं तु भवतो भार्या दोषैरेतैर्विवर्जिता ।  

श्लाध्या च व्यपदेश्या च यथा देवी ह्यरुन्धती  ॥  ३।१३।७  ॥   

एवं लौकिकस्त्रीणां दुष्टस्वभावमुक्त्वा सीतायास्तद्वैलक्षण्यमाह
इयन्त्विति । न केवलं दोषरहिता, श्लाध्या सद्भिः प्रशंसनीया च । व्यपदेश्या
पतिव्रतास्वग्रगण्या । एवं सीताप्रशंसनं वक्ष्यमाणदेवबन्दीमोचनोत्साहनाय  ॥ 
३।१३।७  ॥   

  

अलङ्कृतो ऽयं देशश्च यत्र सौमित्रिणा सह ।  

वैदेह्या चानया राम वत्स्यसि त्वमरिन्दम  ॥  ३।१३।८  ॥   

अयं देशः आश्रमप्रदेशः । यद्वा भूलोकः । वत्स्यसि दश वर्षसहस्राणि दश
वर्षशतानि च  ॥  ३।१३।८  ॥   

  

एवमुक्तः स मुनिना राघवः संयताञ्जलिः ।  

उवाच प्रश्रितं वाक्यमृषिं दीप्तमिवानलम्  ॥  ३।१३।९  ॥   

धन्योस्म्यनुगृहीतो ऽस्मि यस्य मे मुनिपुङ्गवः ।  

गुणैः सभ्रातृभार्यस्य वरदः परितुष्यति  ॥  ३।१३।१०  ॥   

संयताञ्जलिः बद्धाञ्जलिः  ॥  ३।१३।९,१०  ॥   

  

किन्तु व्यादिश मे देशं सोदकं बहुकाननम् ।  

यत्राश्रमपदं कृत्वा वसेयं निरतः सुखम्  ॥  ३।१३।११  ॥   

निरतः एकाग्रः  ॥  ३।१३।११  ॥   

  

ततो ऽब्रवीन्मुनिश्रेष्ठः श्रुत्वा रामस्य तद्वचः ।  

ध्यात्वा मुहूर्तं धर्मात्मा धीरो धीरतरं वचः  ॥  ३।१३।१२  ॥   

ध्यात्वा भाविकार्योचितदेशं ध्यात्वा । धीरः धीमान्, निश्चितकार्योचितदेश
इत्यर्थः । धीरतरम् अतिनिश्चितं वचः  ॥  ३।१३।१२  ॥   

  

इतो द्वियोजने तात बहुमूलफलोदकः ।  

देशो बहुमृगः श्रीमान् पञ्चवट्यभिविश्रुतः  ॥  ३।१३।१३  ॥   

तत्र गत्वाश्रमपदं कृत्वा सौमित्रिणा सह ।  

रंस्यसे त्वं पितुर्वाक्यं यथोक्तमनुपालयन्  ॥  ३।१३।१४  ॥   

कालो ऽयं गतभूयिष्ठो यः कालस्तव राघव ।  

समयो यो नरेन्द्रेण कृतो दशरथेन ते  ॥  ३।१३।१५  ॥   

तीर्णप्रतिज्ञः काकुत्स्थ सुखं राज्ये निवत्स्यसि ।  

धन्यस्ते जनको राम स राजा रघुनन्दन ।  

यस्त्वया ज्येष्ठपुत्रेण ययातिरिव तारितः  ॥  ३।१३।१६  ॥   

पञ्चानां वटानां समाहारः पञ्चवटी, तद्युक्तदेशो लक्षणया पञ्चवटीत्युच्यते ।
पञ्चवटीत्यभिविश्रुतो देश इत्यन्वयः  ॥  ३।१३।१३१६  ॥   

  

विदितो ह्येष वृत्तान्तो मम सर्वस्तवानघ ।  

तपसश्च प्रभावेन स्नेहाद्दशरथस्य च  ॥  ३।१३।१७  ॥   

मम पितृवाक्यपरिपालनप्रकारः कथं ज्ञात इत्यत्राह विदित इति । तपः प्रभावेन
पर्यालोचनकरणे निमित्तमाह स्नेहादिति  ॥  ३।१३।१७  ॥   

  

हृदयस्थश्च ते छन्दो विज्ञातस्तपसा मया ।  

इह वासं प्रतिज्ञाय मया सह तपोवने  ॥  ३।१३।१८  ॥   

\[वसन्तं त्वां जनाः सर्वे ज्ञास्यन्ति रघुनन्दन ।\]  

अतश्च त्वामहं ब्रूमि गच्छ पञ्चवटीमिति  ॥  ३।१३।१९  ॥   

स हि रम्यो वनोद्देशो मैथिली तत्र रंस्यते ।  

स देशः श्लाघनीयश्च नातिदूरे च राघव  ॥  ३।१३।२०  ॥   

छन्दः अभिप्रायः । "अभिप्रायवशौ छन्दौ" इत्यमरः । खरादिवधसङ्कल्प इत्यर्थः
। तपसा आलोचनेन तन्मूलत्वद्वचनभङ्ग्या चेत्यर्थः । अलङ्कृतो ऽयं देशश्चेति
ममेह वासे प्रस्तुते किन्तु व्यादिश मे देशमिति त्वदुक्त्या चेत्यर्थः ।
अभिप्रायवेदनकार्यमाह इहेति । यस्मात्त्वदभिप्रायो मया विदितः अतो हेतोः इह
तपोवने मया सह वासं प्रतिज्ञाय अनुज्ञाय तदनन्तरमेव त्वं पञ्चवटीं गच्छेति
ब्रूमि ब्रवीमि । अनित्यमागमशासनमिति ईडभावः  ॥  ३।१३।१८२०  ॥   

  

गोदावर्याः समीपे च मैथिली तत्र रंस्यते ।  

प्राज्यमूलफलश्चैव नानाद्विजगणायुतः ।  

विविक्तश्च महाबाहो पुण्यो रम्यस्तथैव च  ॥  ३।१३।२१  ॥   

आयुतः व्याप्तः । विविक्तः विजनः  ॥  ३।१३।२१  ॥   

  

भवानपि सदारश्च शक्तश्च परिरक्षणे ।  

अपि चात्र वसन् राम तापसान् पालयिष्यसि  ॥  ३।१३।२२  ॥   

परिरक्षणे तापसानामिति शेषः । अत्र प़ञ्चवट्याश्रमे  ॥  ३।१३।२२  ॥   

  

एतदालक्ष्यते वीर मधूकानां महद्वनम् ।  

उत्तरेणास्य गन्तव्यं न्यग्रोधमभिगच्छता  ॥  ३।१३।२३  ॥   

अस्य मधूकवनस्य । न्यग्रोधमभिगच्छता उत्तरेण मार्गेण गन्तव्यम् । इदं
मधूकवनं गत्वा तदुत्तरेण मार्गेण गन्तव्यम्, स मार्गो न्यग्रोधं
प्रापयतीत्यर्थः  ॥  ३।१३।२३  ॥   

  

ततः स्थलमुपारुह्य पर्वतस्याविदूरतः ।  

ख्यातः पञ्चवटीत्येव नित्यपुष्पितकाननः । ३।१३।२४  ॥   

ततो न्यग्रोधात्परतः । स्थलं निर्वणप्रदेशम् । किञ्चिदुन्नतमुपारुह्य गमने
कश्चित्पर्वतो दृश्यते तस्याविदूरतः पञ्चवटीति ख्यातः पञ्चवटत्वेन
प्रसिद्धः । नित्यपुष्पितकाननत्वेन ज्ञातुं योग्यश्चाश्रमो दृश्यत इत्यर्तः
 ॥  ३।१३।२४  ॥   

  

अगस्त्येनैवमुक्तस्तु रामः सौमित्रिणा सह ।  

सत्कृत्यामन्त्रयामास तमृषिं सत्यवादिनम्  ॥  ३।१३।२५  ॥   

तौ तु तेनाभ्यनुज्ञातौ कृतपादाभिवन्दनौ ।  

तदाश्रमात्पञ्चवटीं जग्मतुः सह सीतया  ॥  ३।१३।२६  ॥   

सत्कृत्य प्रदक्षिणनमस्काराभ्यामिति शेषः  ॥  ३।१३।२५,२६  ॥   

  

गृहीतचापौ तु नराधिपात्मजौ विषक्ततूणौ समरेष्वकातरौ ।  

यथोपदिष्टेन पथा महर्षिणा प्रजग्मतुः पञ्चवटीं समाहितौ  ॥  ३।१३।२७  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे त्रयोदशः
सर्गः  ॥  १३  ॥   

विषक्ततूणौ बद्धतूणीरौ । अकारान्तोपि तूणशब्दः । महार्षिणा यथोपदिष्टेन
पथेत्यन्वयः । समाहितौ एकाग्रौ । अस्मिन् सर्गे सार्धसप्तविंशतिः श्लोकाः
 ॥  ३।१३।२७  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने त्रयोदशः सर्गः  ॥  १३  ॥   


