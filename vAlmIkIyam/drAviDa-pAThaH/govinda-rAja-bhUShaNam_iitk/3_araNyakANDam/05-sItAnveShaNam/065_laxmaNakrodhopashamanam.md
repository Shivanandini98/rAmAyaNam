+++
title = "०६५ लक्ष्मणक्रोधोपशमनम्"
title_english = "065 Lakshmana pacifies Rama s fury"

+++


तप्यमानं तथा रामं सीताहरणकर्शितम् ।  

लोकानामभवे युक्तं संवर्तकमिवानलम्  ॥  ३।६५।१  ॥   

वीक्षमाणं धनुः सज्यं निःश्वसन्तं पुनःपुनः ।  

दग्धुकामं जगत्सर्वं युगान्ते तु यथा हरम्  ॥  ३।६५।२  ॥   

अदृष्टपूर्वं सङ्क्रुद्धं दृष्ट्वा रामं तु लक्ष्मणः ।  

अब्रवीत् प्राञ्जलिर्वाक्यं मुखेन परिशुष्यता  ॥  ३।६५।३  ॥   

एवं जगदुपसंहारक्रोधकलुषं रामं लक्ष्मणः सन्धुक्ष(सान्त्व)यति पञ्चषष्टितमे
। तप्यमानमित्यादिश्लोकत्रयमेकान्वयम् । तप्यमानं तपन्तम् । तथा
तप्यमानमित्यनेन पूर्वोक्तजगदुपसंहारवाचस्तप्तत्वकृताः न तु सङ्कल्पपूर्वा
इत्युच्यते । रामं दृष्ट्वा राममब्रवीदिति क्रियाभेदान्न पुनरुक्तिदोषः ।
अभवे विनाशे । युक्तम् उद्युक्तम् । संवर्तकं संहारकम् । अदृष्टपूर्वमिति
क्रोधनक्रियाविशेषणम् । परिशुष्यता लोकविनाशभयेनेति भावः  ॥  ३।६५।१३  ॥   

  

पुरा भूत्वा मृदुर्दान्तः सर्वभूतहिते रतः ।  

न क्रोधवशमापन्नः प्रकृतिं हातुमर्हसि  ॥  ३।६५।४  ॥   

पुरेति । क्रोधवशमापन्नः सन् प्रकृतिं मृदुत्वादिनिजस्वभावं न हातुमर्हसि
 ॥  ३।६५।४  ॥   

  

चन्द्रे लक्ष्मीः प्रभा सूर्ये गतिर्वायौ भुवि क्षमा ।  

एतच्च नियतं सर्वं त्वयि चानुत्तमं यशः  ॥  ३।६५।५  ॥   

चन्द्र इति । लक्ष्म्यादिकमेकैकस्य प्रतिनियतम्, त्वयि तु एतत्सर्वं च
यशश्च प्रतिनियतमित्यर्थः  ॥  ३।६५।५  ॥   

  

एकस्य नापराधेन लोकान् हन्तुं त्वमर्हसि ।  

न तु जानामि कस्यायं भग्नः साङग्रामिको रथः ।  

केन वा कस्य वा हेतोः सायुधः सपरिच्छदः  ॥  ३।६५।६  ॥   

मम दान्ततयैवैतादृशी दशा जाता अधुना ऽपि यदि क्रोधो न स्यात् को वा मम
वित्रस्येत् कथं च सीताप्रातिरित्याशङ्क्याह एकस्येति । अर्धत्रयमेकान्वयम्
। अयं भावः एको रथो दृश्यते एकस्यैव पदं प्रतीयते तेन एक एवापराधीति
निश्चीयते एकस्य चापराधेन सर्वान् हन्तुं नार्हसि । तर्हि को वा
ऽपराधीत्यत्राह नत्विति । केन प्रतिपक्षिणा कस्य प्रयोजनस्य हेतोः । "षष्ठी
हेतुप्रयोगे" इति षष्ठी । प्रकृतादन्यस्माद्वा निमित्तादिति न जानामि,
त़च्चिन्तनीयमित्यर्थः । सपरिच्छदः सपरिकरः  ॥  ३।६५।६  ॥   

  

खुरनेमिक्षतश्चायं सिक्तो रुधिरबिन्दुभिः ।  

देशो निर्वृत्तसङ्ग्रामः सुघोरः पार्थिवात्मज  ॥  ३।६५।७  ॥   

अश्वानां खुरैः स्थनेमिभिः रथाङ्गैश्च क्षतः निर्वृत्तसङ्ग्रामः, दृश्यत
इति शेषः  ॥  ३।६५।७  ॥   

  

एकस्य तु विमर्दो ऽयं न द्वयोर्वदतां वर ।  

न हि वृत्तं हि पश्यामि बलस्य महतः पदम्  ॥  ३।६५।८  ॥   

विमर्दः सम्प्रहारः । तत्र हेतुमाह नहीति । वृत्तं सङ्क्रान्तम्  ॥  ३।६५।८
 ॥   

  

नैकस्य तु कृते लोकान्विनाशयितुमर्हसि ।  

युक्तदण्डा हि मृदवः प्रशान्ता वसुधाधिपाः  ॥  ३।६५।९  ॥   

वक्तव्यमुक्त्वा प्रकृतमाह नैकस्येति । युक्तदण्डा
अपराधोचितशिक्षणप्रवर्तकाः  ॥  ३।६५।९  ॥   

  

सदा त्वं सर्वभूतानां शरण्यः परमा गतिः ।  

को नु दारप्रणाशं ते साधु मन्येत राघव  ॥  ३।६५।१०  ॥   

विशिष्य तवायं धर्म इत्याह सदेति । शरण्यः शरणार्हः । परमा गतिः
परमप्राप्यः । देवादिकृतो ऽयमपराधो नेत्याह को न्विति  ॥  ३।६५।१०  ॥   

  

सरितः सागराः शैला देवगन्धर्वदानवाः ।  

नालं ते विप्रियं कर्तुं दीक्षितस्येव साधवः  ॥  ३।६५।११  ॥   

दीक्षितस्य उपक्रान्तयज्ञानुष्ठानस्य । साधवः ऋत्विजः  ॥  ३।६५।११  ॥   

  

येन राजन् हृता सीता तमन्वेषितुमर्हसि ।  

मद्द्वितीयो धनुष्पाणिः सहायैः परमर्षिभिः  ॥  ३।६५।१२  ॥   

परमर्षिभिः एतद्वनस्थैः  ॥  ३।६५।१२  ॥   

  

समुद्रं च विचेष्यामः पर्वतांश्च वनानि च ।  

गुहाश्च विविधा घोरा नदीः पद्मवनानि च  ॥  ३।६५।१३  ॥   

समुद्रमिति । विचेष्यामः अन्वेषिष्यामहे  ॥  ३।६५।१३  ॥   

  

देवगन्धर्वलोकांश्च विचेष्यामः समाहिताः ।  

यावन्नाधिगमिष्यामस्तव भार्यापहारिणम्  ॥  ३।६५।१४  ॥   

देवेति । स्पष्टम्  ॥  ३।६५।१४  ॥   

  

न चेत्साम्ना प्रदास्यन्ति पत्नीं ते त्रिदशेश्वराः ।  

कोसलेन्द्र ततः पश्चात् प्राप्तकालं करिष्यसि  ॥  ३।६५।१५  ॥   

न चेदिति । प्राप्तश्चतुर्थोपायकालो यस्मिन् कर्मणि तत्तथा  ॥  ३।६५।१५  ॥   

  

शीलेन साम्ना विनयेन सीतां नयेन न प्राप्स्यसि चेन्नरेन्द्र ।  

ततः समुत्पादय हेमपुङ्खैर्महेन्द्रवज्रप्रतिमैः शरौघैः  ॥  ३।६५।१६  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
प़ञ्चषष्टितमः सर्गः  ॥  ६५  ॥   

एतदेव स्पष्टयति शीलेनेति । समुत्पादय, विवक्षितकार्यमिति शेषः ।
समुत्सादयेति पाठे लोकानिति शेषः । एवं लक्ष्मणप्रसादनेन
रामकोपशान्तिप्रपञ्चनाद्रावणाराधिततत्पक्षपातिरुद्रसङ्कल्पाद्रामकोपो भग्न
इति । वदन् मूर्ख इत्यवगन्तव्यः  ॥  ३।६५।१६  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने प़ञ्चषष्टितमः सर्गः  ॥  ६५  ॥   


