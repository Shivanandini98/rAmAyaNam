+++
title = "०६७ जटायुषा सीतावृत्तान्तकथनम्"
title_english = "067 Rama spots wing clipped Jataayu"

+++


पूर्वजो ऽप्युक्तमात्रस्तु लक्ष्मणेन सुभाषितम् ।  

सारग्राही महासारं प्रतिजग्राह राघवः  ॥  ३।६७।१  ॥   

अथ लक्ष्मणवाक्यप्रतिष्ठापितधैर्यो रामो युद्धभूमेर्दक्षिणतः किञ्चिद्दूरे
गृध्रराजं दृष्ट्वा रोदिति सप्तषष्टितमे पूर्वजो ऽपीत्यादि । राघवः पूर्वजो
ऽपि लक्ष्मणेन कनिष्ठेन सुभाषितं युक्तियुक्ततयोक्तं वाक्यम् उक्तमात्रस्तु
उक्तमात्र एव जग्राह । "बालादपि सुभाषितम्" इति स्मृतेः । स्वयमुपदेष्टा
कथमन्योक्तं जग्राहेत्यत्राह सारग्राहीति । कथमस्य वाक्यस्य सारवत्त्वं
तत्राह महासारमिति  ॥  ३।६७।१  ॥   

  

सन्निगृह्य महाबाहुः प्रवृत्तं कोपमात्मनः ।  

अवष्टभ्य धनुश्चित्रं रामो लक्ष्मणमब्रवीत्  ॥  ३।६७।२  ॥   

सन्निगृह्येति । स्पष्टम्  ॥  ३।६७।२  ॥   

  

किं करिष्यावहे वत्स क्व वा गच्छाव लक्ष्मण ।  

केनोपायेन पश्येयं सीतामिति विचन्तय  ॥  ३।६७।३  ॥   

पश्येयं पश्येव  ॥  ३।६७।३  ॥   

  

तं तथा परितापार्तं लक्ष्मणो राममब्रवीत् ।  

इदमेव जनस्थानं त्वमन्वेषितुमर्हसि ।  

राक्षसैर्बहुभिः कीर्णं नानाद्रुमलतायुतम्  ॥  ३।६७।४  ॥   

तमिति सार्धश्लोक एकान्वयः  ॥  ३।६७।४  ॥   

  

सन्तीह गिरिदुर्गाणि निर्दराः कन्दराणि व ।  

गुहाश्च विविधा घोरा नानामृगगणाकुलाः  ॥  ३।६७।५  ॥   

आवासाः किन्नराणां च गन्धर्वभवनानि च ।  

तानि युक्तो मया सार्धं त्वमन्वेषितुर्महसि  ॥  ३।६७।६  ॥   

इह जनस्थाने । गिरिगतानि दुर्गाणि, गन्तुमशक्यप्रदेशा इत्यर्थः । निर्दराः
विदीर्णपाषाणाः । कन्दराणि पाषाणसन्धयः । गुहाः देवखातबिलानि । युक्तः
सन्नद्धः  ॥  ३।६७।५,६  ॥   

  

त्वद्विधा बुद्धिसम्पन्ना महात्मानो नरर्षभ ।  

आपत्सु न प्रकम्पन्ते वायुवेगैरिवाचलाः  ॥  ३।६७।७  ॥   

न प्रकम्पन्ते न चञ्चलचित्ता भवन्तीत्यर्थः  ॥  ३।६७।७  ॥   

  

इत्युक्तस्तद्वनं सर्वं विचचार सलक्ष्मणः ।  

क्रुद्धो रामः शरं घोरं सन्धाय धनुषि क्षुरम्  ॥  ३।६७।८  ॥   

क्षुरं क्षिरप्राख्यं शरम् । सीताया अदर्शनात् क्रोधः  ॥  ३।६७।८  ॥   

  

ततः पर्वतकूटाभं महाभागं द्विजोत्तमम् ।  

ददर्श पतितं भूमौ क्षतजार्द्रं जटायुषम्  ॥  ३।६७।९  ॥   

कूटः शृङ्गम् । महाभागं महाभाग्यम् । स्वाम्यर्थे त्यक्तशरीरत्वात् ।
द्विजोत्तमं पक्षिश्रेष्ठम् । "दन्तविप्राण्डजा द्विजाः" इत्यमरः । क्षतजं
रुधिरम्  ॥  ३।६७।९  ॥   

  

तं दृष्ट्वा गिरिशृङ्गाभं रामो लक्ष्मणमब्रवीत् ।  

अनेन सीता वैदेही भक्षिता नात्र संशसः  ॥  ३।६७।१०  ॥   

भक्षिता रुधिरार्द्रत्वादिति भावः  ॥  ३।६७।१०  ॥   

  

गृध्ररूपमिदं रक्षो व्यक्तं भवति कानने ।  

भक्षयित्वा विशालाक्षीमास्ते सीतां यथासुखम्  ॥  ३।६७।११  ॥   

गृध्रस्य रुपमिव रूपं यस्य तत्तथा  ॥  ३।६७।११  ॥   

  

एनं वधिष्ये दीप्तास्यैर्घोरैर्बाणैरजिह्मगैः  ॥  ३।६७।१२  ॥   

एनमित्यर्धमेकं वाक्यम् । अजिह्मम् अकुण्ठम् अवक्रं वा गच्छन्तीत्यजिह्मगाः
तैः  ॥  ३।६७।१२  ॥   

  

इत्युक्त्वा ऽभ्यपतद् गृध्रं सन्धाय धनुषि क्षुरम् ।  

क्रुद्धो रामः समुद्रान्तां कम्पयन्निव मेदिनीम्  ॥  ३।६७।१३  ॥   

अभ्यपतत् अभिमुखं गतः । समुद्रान्तां समुद्रपर्यन्ताम्  ॥  ३।६७।१३  ॥   

  

तं दीनं दीनया वाचा सफेनं रुधिरं वमन् ।  

अभ्यभाषत पक्षी तु रामं दशरथात्मजम्  ॥  ३।६७।१४  ॥   

दशरथात्मजमिति सम्बन्धोक्तिः  ॥  ३।६७।१४  ॥   

  

यामोषधिमिवायुष्मन्नन्वेषसि महावने ।  

सा देवी मम च प्राणा रावणेनोभयं हृतम्  ॥  ३।६७।१५  ॥   

यथा महौषध्यन्वेषिणः प्रतिवनमन्वषन्ते तथा यामस्मिन् विस्तीर्णे वने
ऽन्वेषसि । "एषृ गतौ" इत्यस्माद्व्यत्ययेन परस्मैपदम् । नित्यं
प्राणसमेत्युक्ता सा देवी मम प्राणाश्च उभयं रावणेन हृतम्, मम प्राणान्
हृतप्रायान् कृत्वा सीतां रावणो हृतवानित्यर्थः । खरवधादिना रामबलं
ज्ञात्वाप्यस्थाने भयशङ्कितया रामस्यायुः प्रार्थयते आयुष्मन्निति  ॥ 
३।६७।१५  ॥   

  

त्वया विरहिता देवी लक्ष्मणेन च राघव ।  

ह्रियमाणा मया दृष्टा रावणेन बलीयसा  ॥  ३।६७।१६  ॥   

त्वयेति स्पष्टम्  ॥  ३।६७।१६  ॥   

  

सीतामभ्यवपन्नोहं रावणश्च रणे मया ।  

विध्वंसितरथश्चात्र पातितो धरणीतले  ॥  ३।६७।१७  ॥   

अभ्यवपन्नः आभिमुख्येन गतः । ह्रियमाणां सीतामवलोक्य तदभिमुखमागत इत्यर्थः
। रावणश्च विध्वंसितरथः सन् अत्र धरणीतले पातितः, रथाद्भ्रंशितः इत्यर्थः
 ॥  ३।६७।१७  ॥   

  

एतदस्य धनुर्भग्नमेतदस्य शरावरम् ।  

अयमस्य रथो राम भग्नः साङ्ग्रामिको मया  ॥  ३।६७।१८  ॥   

भग्नमेतद्धनुः अस्य रावणस्य सम्बन्धि । एवमुत्तरत्रापि योज्यम् । शरावरं
वर्म तूर्णीरं वा  ॥  ३।६७।१८  ॥   

  

अयं तु सारथिस्तस्य मत्पक्षनिहतो युधि  ॥  ३।६७।१९  ॥   

अयं त्वित्यर्धमेकम्  ॥  ३।६७।१९  ॥   

  

परिश्रान्तस्य मे पक्षौ छित्त्वा खङ्गेन रावणः ।  

सीतामादाय वैदेहीमुत्पपात विहायसम्  ॥  ३।६७।२०  ॥   

वैदेहीं जनकेन सम्यक् परिपोषिताम्  ॥  ३।६७।२०  ॥   

  

रक्षसा निहतं पूर्वं न मां हन्तुं त्वमर्हसि  ॥  ३।६७।२१  ॥   

रक्षसेत्यर्धमेकम्  ॥  ३।६७।२१  ॥   

  

रामस्तस्य तु विज्ञाय बाष्पपूर्णमुखस्तदा ।  

द्विगुणीकृततापार्तः सीतासक्तां प्रियां कथाम्  ॥  ३।६७।२२  ॥   

तस्य गृध्रस्य सम्बन्धिनीं सीताविषयकथां विज्ञाय श्रुत्वा द्विगुणीकृतेन
गृध्रवधेन द्विरावर्तितेन तापेन आर्तः पीडितः, अभूदिति शेषः  ॥  ३।६७।२२
 ॥   

  

गृध्रराजं परिष्वज्य परित्यज्य महद्धनुः ।  

निपपातावशो भूमौ रुरोद सहलक्ष्मणः  ॥  ३।६७।२३  ॥   

अवशः मूर्च्छित इत्यर्थः । रुरोद क्रमादिति शेषः  ॥  ३।६७।२३  ॥   

  

एकमेकायने दुर्गे निःश्वसन्तं कथञ्चन ।  

समीक्ष्य दुःखिततरो रामः सौमित्रिमब्रवीत्  ॥  ३।६७।२४  ॥   

एकम् असहायं सहायरहितं दयया संरक्षकपथिकजनरहितमित्यर्थः । एकायने एकस्य
मार्गे । "अयनं वर्म मार्गाध्व" इत्यमरः । एकपद्यामित्यर्थः । दुर्गे इतः
परमपि केनचिद्गन्तुमशक्ये इति दुःखहेत्वतिरेकोक्तिः । निःश्वसन्तं
गृध्रराजमिति शेषः  ॥  ३।६७।२४  ॥   

  

राज्याद्भ्रंशो वने वासः सीता नष्टा द्विजो हतः ।  

ईदृशीयं ममालक्ष्मीर्निर्दहेदपि पावकम्  ॥  ३।६७।२५  ॥   

यद्यपि "न चास्य महतीं लक्ष्मीं राज्यनाशो ऽपकर्षति" "वनवासो महोदयः" इति
अभिमततमतया प्रोक्तौ राज्यनाशवनवासौ तथापि सम्प्रति सीता
विश्लेषकारित्वाज्जटायुवियोगफलकत्वाच्च तावेवानर्थकरौ जातावित्याह
राज्यादिति । राज्याद्भ्रंशः हठात् लब्धराज्यस्य विच्युतिः । वने वासः
राज्यभ्रंशे ऽपि राज्ये भिक्षुकवृत्तयापि स्थातुं शक्यं तदपि न लब्धम् ।
सीता नष्टा वनवासेप्यभिमतजनविश्लेषाभावे सुखेनावस्थातुं शक्यं तदपि नास्ति
। हतो द्विजः अभिमतजनविश्लेषे ऽपि बन्धुजनसन्निधौ शोको निर्वापयितुं शक्यः
स च निवृत्तः । ईदृशी एतादृशदुःखपर्यवसायिनी मम अलक्ष्मीः दौर्भाग्यम् ।
पावकमपि निर्दहेत् सर्ववस्तुदाहकमपि दहेत्, सदा विश्लेषप्रसक्तिशून्यं
लक्ष्मणमपि विश्लेषयेदिति भावः  ॥  ३।६७।२५  ॥   

  

सम्पूर्णमपि चेदद्य प्रतरेयं महोदधिम् ।  

सो ऽपि नूनं ममालक्ष्म्या विशुष्येत्सरितां पतिः  ॥  ३।६७।२६  ॥   

प्रतरेयं तापशान्तये प्लवेयं चेत्  ॥  ३।६७।२६  ॥   

  

नास्त्यभाग्यतरो लोके मत्तो ऽस्मिन् सचराचरे ।  

येनेयं महती प्राप्ता मया व्यसनवागुरा  ॥  ३।६७।२७  ॥   

व्यसनं वागुरेव व्यसनवागुरा । "वागुरा मृगबन्धिनी" इत्यमरः  ॥  ३।६७।२७  ॥   

  

अयं पितृवयस्यो मे गृध्रराजो जरान्वितः ।  

शेते विनिहतो भूमौ मम भाग्यविपर्ययात्  ॥  ३।६७।२८  ॥   

पितुर्वयस्यः सखा  ॥  ३।६७।२८  ॥   

  

इत्येवमुक्त्वा बहुशो राघवः सहलक्ष्मणः ।  

जाटयुषं च पस्पर्श पितृस्नेहं विदर्शयन्  ॥  ३।६७।२९  ॥   

पितरीव स्नेहः पितृस्नेहः  ॥  ३।६७।२९  ॥   

  

निकृत्तपक्षं रुधिरावसिक्तं स गृध्रराजं परिरभ्य रामः ।  

क्व मैथिली प्राणसमा ममेति विमुच्य वाचं निपपात भूमौ  ॥  ३।६७।३०  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
सप्तषष्टितमः सर्गः  ॥  ६७  ॥   

रामः वाचं विमुच्य उक्त्वेत्यर्थः । अस्मिन् सर्गे एकोनत्रिंशच्छ्लोकाः  ॥ 
३।६७।३०  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने सप्तषष्टितमः सर्गः  ॥  ६७  ॥   


