+++
title = "०५९ लक्ष्मणनिन्दा"
title_english = "059 Rama reprimands Lakshmana"

+++


अथाश्रमादुपावृत्तमन्तरा रघुनन्दनः ।  

परिपप्रच्छ सौमित्रिं रामो दुःखार्दितं पुनः  ॥  ३।५९।१  ॥   

एवं सङ्ग्रहेणोक्तमर्थं पुनर्विस्तरेण वक्तुमुपक्रमते अथेत्यादि । अन्तरा
मध्येमार्गम् । दुःखार्दितमिति क्रियाविशेषणम् । मारीचवधस्थानात् स्वाश्रमं
गच्छन् मध्ये पप्रच्छेत्यर्थः  ॥  ३।५९।१  ॥   

  

तमुवाच किमर्थं त्वमागतो ऽपास्य मैथिलीम् ।  

यदा सा तव विश्वासाद्वने विरहिता मया  ॥  ३।५९।२  ॥   

तमिति । तं सौमित्रिमुवाच । तत्र प्रश्नप्रकारमाह किमर्थमिति । यदा तु
त्वया रक्षितायाः का हानिरिति विश्वासात् मया विरहिता कृता तदा तामपास्य
विहाय किमर्थमागतः  ॥  ३।५९।२  ॥   

  

दृष्ट्वैवाभ्यागतं त्वां मे मैथिलीं त्यज्य लक्ष्मण ।  

शङ्कमानं महत्पापं यत्सत्यं व्यथितं मनः  ॥  ३।५९।३  ॥   

उवाचेत्युक्तार्थमाह दृष्ट्वेति । त्वां दृष्ट्वा पापं सीतानिष्टरूपं
शङ्कमानम्, मे मम मनः व्यथितमिति यत् तत्सत्यम्  ॥  ३।५९।३  ॥   

  

स्फुरते नयनं सव्यं बाहुश्च हुदयं च मे ।  

दृष्ट्वा लक्ष्मण दूरे त्वां सीताविरहितं पथि  ॥  ३।५९।४  ॥   

एतच्च कथं निश्चीयत इत्यत्राह स्फुरत इति । बाहुः सव्य इत्यनुषज्यते ।
हृदयं वक्षोमध्यम्  ॥  ३।५९।४  ॥   

  

एवमुक्तस्तु सौमित्रिर्लक्ष्मणः शुभलक्ष्मणः ।  

भूयो दुःखसमाविष्टो दुःखितं राममब्रवीत्  ॥  ३।५९।५  ॥   

भूयो दुःखेन बहुतरदुःखेन । समाविष्टः पूर्वं सीतवचनाद्दुःखाक्रान्तः
सम्प्रति रामेण त्वया अकृत्यं कृतमित्युच्यमानत्वात् भूयोदुःखसमाविष्टत्वम्
 ॥  ३।५९।५  ॥   

  

न स्वयं कामकारेण तां त्यक्वाहमिहागतः ।  

प्रचोदितस्तयैवोग्रैस्त्वत्सकाशमिहागतः  ॥  ३।५९।६  ॥   

कामकारेण स्वेच्छाकरणेन । स्वयमित्यस्य विवरणमिदम् । उग्रैः
वचोभिरित्यर्थसिद्धम्  ॥  ३।५९।६  ॥   

  

आर्येणेव पराक्रुष्टं हा सीते लक्ष्मणेति च ।  

परित्राहीति यद्वाक्यं मैथिल्यास्तच्छ्रुतिं गतम्  ॥  ३।५९।७  ॥   

आर्येणेति । हा सीते लक्ष्मणेति परित्राहीति च यद् वाक्यम् आर्येणेव भवतेव
केनचित्पराक्रुष्टम् आह्वानपुरःसरं घोषितं तत् मैथिल्याः श्रुतिं गतम्  ॥ 
३।५९।७  ॥   

  

सा तमार्तस्वरं श्रुत्वा तव स्नेहेन मैथिली ।  

गच्छ गच्छेति मामाह रुदन्ती भयविह्वला  ॥  ३।५९।८  ॥   

तव स्नेहेन त्वयि स्नेहेन  ॥  ३।५९।८  ॥   

  

प्रचोद्यमानेन मया गच्छेति बहुशस्तया ।  

प्रत्यक्ता मैथिली वाक्यमिदं त्वत्प्रत्ययान्वितम्  ॥  ३।५९।९  ॥   

त्वत्प्रत्ययान्वितं त्वयि प्रत्ययः दुराधर्षत्वदैन्यराहित्यविषयो विश्वासः
तेनान्वितम् । इदं वक्ष्यमाणलक्षणं वाक्यं मैथिली प्रत्युक्ता  ॥  ३।५९।९
 ॥   

  

न तत्पश्याम्यहं रक्षो यदस्य भयमावहेत् ।  

निर्वृता भव नास्त्येतत्केनाप्येवमुदाहृतम्  ॥  ३।५९।१०  ॥   

निर्वृता सुखिता भव । नास्त्येतत् रामवाक्यत्वेन यच्छङ्कितम् एतत्
रामवाक्यं न भवति  ॥  ३।५९।१०  ॥   

  

विगर्हितं च नीचं च कथमार्यो ऽभिधास्यति ।  

त्राहीति वचनं सीते यस्त्रायेत्ित्रदशानपि  ॥  ३।५९।११  ॥   

रामवचनत्वे ऽनुपपत्तिमाह विगर्हितमिति । विगर्हितं दैन्यावहत्वात्
महाकुलप्रसूतस्य निन्दितम् । नीचम् आपत्काले स्त्रीसमाह्वानस्य
क्षुद्रकृतत्वात् कुत्सितं वचनं कथमभिधास्यति यस्त्रिदशानपि त्रायेत् कथं
सः सीते त्रीहीति वचनमभिधास्यति  ॥  ३।५९।११  ॥   

  

किन्निमित्तं तु केनापि भ्रातुरालम्ब्य मे स्वरम् ।  

राक्षसेनेरितं वाक्यं त्राहि त्राहीति शोभने  ॥  ३।५९।१२  ॥   

किं निमित्तं किमपि प्रयोजनमुद्दिश्य केनापि दुर्जनेन राक्षसेन मे भ्रातुः
स्वरं स्वरसदृशं स्वरम् आलम्ब्य अवलम्ब्य त्राहि त्राहीति वाक्यम् ईरितम्
उक्तम् । शोभने इति सीतासम्बोधनम्  ॥  ३।५९।१२  ॥   

  

विस्वरं व्याहृतं वाक्यं लक्ष्मण त्राहि मामिति ।  

न भवत्या व्यथा कार्या कुनारीजनसेविता  ॥  ३।५९।१३  ॥   

विस्वरमिति स्वप्रकारविशेषशोधने ऽपि नायं रामस्वर इत्यर्थः  ॥  ३।५९।१३  ॥   

  

अलं वैक्लव्यमालम्ब्य स्वस्था भव निरुत्सुका ।  

न सो ऽस्ति त्रिषु लोकेषु पुमान्वै राघवं रणे ।  

जातो वा जायमानो वा संयुगे यः पराजयेत्  ॥  ३।५९।१४  ॥   

अलमित्यादिसार्धश्लोक एकान्वयः । वैक्लव्यं विक्लवत्वम् । "विक्लवो
विह्वलस्तथा" इति हलायुधः । निरुत्सुका मत्प्रस्थापनोद्योगरहिता भव ।
नास्ति न विद्यते  ॥  ३।५९।१४  ॥   

  

न जय्यो राघवो युद्धे देवैः शक्रपुरोगमैः  ॥  ३।५९।१५  ॥   

नेत्यर्धमेकं वाक्यम् । पूर्वमेकैकेनाजय्यत्वमुक्तं सम्प्रति मिलितैरिति
विशेषः  ॥  ३।५९।१५  ॥   

  

एवमुक्ता तु वैदेही परिमोहितचेतना ।  

उवाचाश्रूणि मुञ्चन्ती दारुणं मामिदं वचः  ॥  ३।५९।१६  ॥   

एवमिति । परिमोहितचेतना कलुषितबुद्धिः  ॥  ३।५९।१६  ॥   

  

भावो मयि तावात्यर्थं पाप एव निवेशितः ।  

विनष्टे भ्रातरि प्राप्तुं न च त्वं मामवाप्स्यसि  ॥  ३।५९।१७  ॥   

भाव इति । भ्रातरि विनष्टे सति मां प्राप्तुं पापः कुत्सितः भावः मयि तव
त्वया निवेशित एव । त्वं च मां नावाप्स्यसि  ॥  ३।५९।१७  ॥   

  

सङ्केताद्भरतेन त्वं रामं समनुगच्छसि ।  

क्रोशन्तं हि यथात्यर्थं नैवमभ्यवपद्यसे  ॥  ३।५९।१८  ॥   

सङ्केतादिति । भरतेन कृतात्सङ्केतात् कुतश्चिदवकाशे राममवश्यं
हनिष्यामीत्येवंरूपात् रामं समनुगच्छसि न तु रामभक्त्या  ॥  ३।५९।१८  ॥   

  

रिपुः प्रच्छन्नचारी त्वं मदर्थमनुगच्छसि ।  

राघवस्यान्तरप्रेप्सुस्तथैनं नाभिपद्यसे  ॥  ३।५९।१९  ॥   

अन्तरप्रेप्सुः रन्ध्रान्वेषी । येन प्रकारेण एवमनुगच्छसि तथा नाभिपद्यसे
इत्यन्वयः  ॥  ३।५९।१९  ॥   

  

एवमुक्तो हि वैदेह्या संरब्धो रक्तलोचनः ।  

क्रोधात्प्रस्फुरमाणोष्ठ आश्रमादभिनिर्गतः  ॥  ३।५९।२०  ॥   

क्रोधादिति काकाक्षिन्यायेनोभयत्रान्वेति  ॥  ३।५९।२०  ॥   

  

एवं ब्रुवाणं सौमित्रिं रामः सन्तापमोहितः ।  

अब्रवीद्दुष्कृतं सौम्य तां विना यत्त्वमागतः  ॥  ३।५९।२१  ॥   

तां विना त्वमागत इति यत् तद्दुष्कृतम् अकृत्यम्  ॥  ३।५९।२१  ॥   

  

जानन्नपि समर्थं मां रक्षसां विनिवारणे ।  

अनेन क्रोधवाक्येन मैथिल्या निस्सृतो भवान्  ॥  ३।५९।२२  ॥   

उक्तं विवृणोति जानन्नपीति  ॥  ३।५९।२२  ॥   

  

नहि ते परितुष्यामि त्यक्त्वा यद्यासि मैथिलीम् ।  

क्रुद्धायाः परुषं श्रुत्वा स्त्रियाश्च त्वमिहागतः  ॥  ३।५९।२३  ॥   

अनेनेत्युक्तं विशदयति नहीति । स्त्रिया इत्यविवेकसम्भावनासूचनम् ।
स्त्रीष्वपि विशेषज्ञापनाय क्रुद्धाया इति । यस्त्वं क्रुद्धायाः स्त्रियाः
परुषं श्रुत्वा इहागतः तस्य ते मैथिलीं त्यक्त्वायासीति यत्तत्कर्म न
परितुष्यामि  ॥  ३।५९।२३  ॥   

  

सर्वथा त्वपनीतं ते सीतया यत्प्रचोदितः ।  

क्रोधस्य वशमापन्नो नाकरोः शासनं मम  ॥  ३।५९।२४  ॥   

नाकरोः शासनं ममेति यत्तत्सर्वथा ते अपनीतम् अपनयः । क्रुद्धया स्त्रिया
यत्किञ्चित्परुषमुक्तं चेत्तत्सोढव्यम् । कथञ्चिदसहने बहिरागत्यान्तर्हितो
भूत्वा तत्परिपालनं कर्तव्यम् । केवलमागमनं तवापनीतिरेवेति भावः  ॥  ३।५९।२४
 ॥   

  

असौ हि राक्षसः शेते शरेणाभिहतो मया ।  

मृगरूपेण येनाहमाश्रमादपवाहितः  ॥  ३।५९।२५  ॥   

अपनीतिमेवोपपादयितुं स्वरान्यथाभावं दर्शयति असावित्यादिश्लोकत्रयेण  ॥ 
३।५९।२५  ॥   

  

विकृष्य चापं परिधाय सायकं सलीलबाणेन च ताडितो मया ।  

मार्गीं तनुं त्यज्य सविक्लवस्वरो बभूव केयूरधरः स राक्षसः  ॥  ३।५९।२६  ॥   

विकृष्येति । परिधाय सन्धाय । सलीलबाणेन लीलार्थबाणेन । मार्गीं
मृगसम्बन्धिनीम् । त्यज्य त्यक्त्वा । सविक्लवस्वरः सदीनस्वरः । केयूरधरः
अङ्गदधरः । आसीदित्यनेन दूरातीतत्वं गम्यते  ॥  ३।५९।२६  ॥   

  

शराहतेनैव तदार्तया गिरा स्वरं ममालम्ब्य सुदूरसंश्रवम् ।  

उदाहृतं तद्वचनं सुदारुणं त्वमागतो येन विहाय मैथिलीम्  ॥  ३।५९।२७  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
एकोनषष्टितमः सर्गः  ॥  ५९  ॥   

शरेति । तदेति छेदः । सुदूरे संश्रवः यस्य तम् । मम स्वरं मत्स्वरसदृशं
स्वरम् आलम्ब्य आश्रित्य आर्तया गिरा दीनया वाचा शराहतेन तेनैव तदा तस्निन्
काले सुदारुणं तद्वचनमुदाहृतम् । येन वचनेन श्रुतेन मैथिलीं विहाय आगतो ऽसि
। अस्मिन् सर्गे सप्तविंशतिश्लोकाः  ॥  ३।५९।२७  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने एकोनषष्टितमः सर्गः  ॥  ५९  ॥   


