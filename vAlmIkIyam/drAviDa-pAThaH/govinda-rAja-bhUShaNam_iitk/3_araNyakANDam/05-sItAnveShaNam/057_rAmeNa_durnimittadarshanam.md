+++
title = "०५७ रामेण दुर्निमित्तदर्शनम्"
title_english = "057 Rama meets Lakshmana"

+++


राक्षसं मृगरूपेण चरन्तं कामरूपिणम् ।  

निहत्य रामो मारीचं तूर्णं पथि निवर्तते  ॥  ३।५७।१  ॥   

एवमियता ग्रन्थसन्दर्भेण सीताहरणवृत्तान्तमुपवर्ण्य अथ रामस्य
मृगानुसरणकथाशेषं दर्शयितुमारभते राक्षसमित्यादि । निवर्तते न्यवर्तत  ॥ 
३।५७।१  ॥   

  

तस्य सन्त्वरमाणस्य द्रष्टुकामस्य मौथिलीम् ।  

क्रूरस्वनो ऽथ गोमायुर्विननादास्य पृष्ठतः  ॥  ३।५७।२  ॥   

तस्येति । द्रष्टुकामस्य तदर्थं सत्वरमाणस्येति सम्बन्धः । गोमायुः
क्रोष्टा । एकस्य गोमायोः पृष्ठतः क्रूरस्वरकरणं दुर्निमित्तमिति भावः  ॥ 
३।५७।२  ॥   

  

स तस्य स्वरमाज्ञाय दारुणं रोमहर्षणम् ।  

चिन्तयामास गोमायोः स्वरेण परिशङ्कितः  ॥  ३।५७।३  ॥   

भयङ्करत्वेन रोमहर्षणमित्युच्यते । पूर्वमेव मारीचस्वरेण परिशङ्कितः
सञ्जातशङ्कः स रामः तस्य गोमायोः स्वरम् आज्ञाय श्रुत्वा चिन्तयामास  ॥ 
३।५७।३  ॥   

  

अशुभं बत मन्ये ऽहं गोमायुर्वाश्यते यथा ।  

स्वस्ति स्यादपि वैदेह्या राक्षसैर्भक्षणं विना  ॥  ३।५७।४  ॥   

चिन्तामेवाह अशुभमित्यादिना । गोमायुः यथा येन प्रकारेण वाश्यते शब्दायते
तेन प्रकारेणाशुभं मन्ये । अपि सम्भावनायाम्  ॥  ३।५७।४  ॥   

  

मारीचेन तु विज्ञाय स्वरमालम्ब्य मामकम् ।  

विक्रुष्टं मृगरुपेण लक्ष्मणः शृणुयाद्यदि  ॥  ३।५७।५  ॥   

स सौमित्रिः स्वरं श्रुत्वा तां च हित्वा च मैथिलम् ।  

तयैव प्रहितः क्षिप्रं मत्सकाशमिहैष्यति  ॥  ३।५७।६  ॥   

मारीचेनेत्यादिश्लौकद्वयमेकान्वयम् । मृगरूपेण मारीचेन मामकं मदीयं स्वरं
विज्ञाय मामकं स्वरम् आलम्ब्य अनुसृत्य । विक्रुष्टं हा सीते
लक्ष्मणेत्याह्वानेनोद्घोषितं स्वरम्, लक्ष्मणः शृणुयाद्यदि तदा स
सौमित्रिर्मामकं स्वरं श्रुत्वा तं स्वरं श्रुतवत्या तया सीतया च प्रेषितः
सन् इह देशे मत्सकाशं मत्समीपम् एष्यति  ॥  ३।५७।५,६  ॥   

  

राक्षसैः सहितैर्नूनं सीताया ईप्सितो वधः ।  

काञ्चनश्च मृगो भूत्वा व्यपनीयाश्रमात्तु माम्  ॥  ३।५७।७  ॥   

दूरं नीत्वा तु मारीचो राक्षसो ऽभूच्छराहतः ।  

हा लक्ष्मण हतो ऽस्मीति यद्वाक्यं व्याजहार च  ॥  ३।५७।८  ॥   

राक्षसैरित्यादिश्लोकद्वयमेकान्वयम् । यद्यस्मान्मारीचः काञ्चनः मृगो
भूत्वा मामाश्रमाद्व्यपनीय दूरं नीत्वा मया हतः सन् राक्षसो ऽभूत् लक्ष्मण
हतो ऽस्मीति वाक्यं व्याजहार च तस्मात्क्वचित्सहितै राक्षसैः सीताया वधः
ईप्सितः । नूनम्  ॥  ३।५७।७,८  ॥   

  

अपि स्वस्ति भवेत्ताभ्यां रहिताभ्यां महावने ।  

जनस्थाननिमित्तं हि कृतवैरो ऽस्मि राक्षसैः  ॥  ३।५७।९  ॥   

जनस्थाननिमित्तं जनस्थानवासनिमित्तेन । निमित्तकारण हेतूनां सर्वासामिष्टिः
 ॥  ३।५७।९  ॥   

  

निमित्तानि च घोराणि दृश्यन्ते ऽद्य बहूनि च ।  

इत्येवं चिन्तयन् रामः शृत्वा गोमायुनिःस्वनम्  ॥  ३।५७।१०  ॥   

\[निवर्तमानस्त्वरितो जगामाश्रममात्मवान् ।\]  

आत्मनश्चापनयनान्मृगरूपेण रक्षसा ।  

आजगम जनस्थानं राघवः परिशङ्कितः  ॥  ३।५७।११  ॥   

निमित्तानीत्यदिश्लोकद्वयमेकान्वयम् । गोमायुनिःस्वनं श्रुत्वा मृगरूपेण
रक्षसा ऽ ऽत्मनः अपनयनात् आश्रमादपकर्षणच्च परिशङ्कितः सन् जनस्थानम् आजगाम
 ॥  ३।५७।१०,११  ॥   

  

तं दीनमनसो दीनमासेदुर्मृगपक्षिणः ।  

सव्यं कृत्वा महात्मानं घोरांश्च ससृजुः स्वरान्  ॥  ३।५७।१२  ॥   

सव्यं कृत्वा अप्रदक्षिणं कृत्वा आसेदुः  ॥  ३।५७।१२  ॥   

  

तानि दृष्ट्वा निमित्तानि महाघोराणि राघवः ।  

न्यवर्तताथ त्वरितो जवेनाश्रममात्मनः  ॥  ३।५७।१३  ॥   

त्वरितः मानसिकत्वरासहितः । जवेन कायिकत्वरया  ॥  ३।५७।१३  ॥   

  

स तु सीतां वरारोहां लक्ष्मणं च महाबलम् ।  

आजगाम जनस्थानं चिन्तयन्नेव राघवः  ॥   

ततो लक्ष्मणमायान्तं ददर्श विगतप्रभम्  ॥  ३।५७।१४  ॥   

सीतां लक्ष्मणं च चिन्तयन्नेवाजगाम । तत इत्यर्धमेकं वाक्यम्  ॥  ३।५७।१४
 ॥   

  

ततो ऽविदूरे रामेण समीयाय स लक्ष्मणः ।  

विषण्णः सुविषण्णेन दुःखितो दुःखभागिना  ॥  ३।५७।१५  ॥   

ततो दर्शनानन्तरम् । अविदूरे समीपे समीयाय सङ्गतः । दुःखभागिनेत्यत्र
"सम्पृच" इत्यादिसूत्रेण घिनुण् प्रत्ययः  ॥  ३।५७।१५  ॥   

  

सञ्जगर्हे ऽथ तं भ्राता ज्येष्ठो लक्ष्मणमागतम् ।  

विहाय सीतां विजने वने राक्षससेविते  ॥  ३।५७।१६  ॥   

सञ्जगर्ह इति । विजने स्वजनरहिते  ॥  ३।५७।१६  ॥   

  

गृहीत्वा च करं सव्यं लक्ष्मणं रघुनन्दनः ।  

उवाच मधुरोदर्कमिदं परुषमार्तिमत्  ॥  ३।५७।१७  ॥   

गृहीत्वेति । सव्यं करं गृहीत्वा लक्ष्मणमुवाच । कथम्, परुषम् अथ
मधुरोदर्कं मधुरोत्तरम् । आर्तिमत् आर्तियुक्तम् । सर्वमिदं क्रियाविशेषणम्
। अहो इत्यादि परुषम्, लक्ष्मणेत्यादि मधुरम्  ॥  ३।५७।१७  ॥   

  

अहो लक्ष्मण गह्यं ते कृतं यस्त्वं विहाय ताम् ।  

सीतामिहागतः सौम्य कञ्चित् स्वस्ति भवेदिह  ॥  ३।५७।१८  ॥   

ते त्वया इत्युवाचेत्यन्वयः  ॥  ३।५७।१८  ॥   

  

न मे ऽस्ति संशयो वीर सर्वथा जनकात्मजा ।  

विनष्टा भक्षिता वापि राक्षसैर्वनचारिभिः  ॥  ३।५७।१९  ॥   

नेति । केनापि हेतुना विनष्टा वा राक्षसैर्भक्षिता वा  ॥  ३।५७।१९  ॥   

  

अशुभान्येव भूयिष्ठं यथा प्रादुर्भवन्ति मे  ॥  ३।५७।२०  ॥   

उक्तार्थे हेतुमाह अशुभानीत्यर्धेन । भूयिष्ठं बहुलं यथा तथा  ॥  ३।५७।२०
 ॥   

  

अपि लक्ष्मण सीतायाः सामग्य्रं प्राप्नुयावहे ।  

जीवन्त्याः पुरुषव्याघ्र सुताया जनकस्य वै  ॥  ३।५७।२१  ॥   

अपीति । अपिः प्रश्ने । सामग्र्यम् अक्षतत्वं क्षेममिति यावत् । हे
लक्ष्मणेति सम्बन्धः  ॥  ३।५७।२१  ॥   

  

यथा वै मृगसङ्घाश्च गोमायुश्चैव भैरवम् ।  

वाश्यन्ते शकुनाश्चापि प्रदीप्तामभितो दिशम्  ॥  ३।५७।२२  ॥   

सामग्य्रप्राप्तिसंशये कारणमाह यथेति । प्रदीप्तां दिशं सूर्याधिष्ठिता
तत्पार्श्वद्वयदिशौ च  

प्रदीप्ता तामभिमुखं वाश्यन्ते नदन्ति । तेन वायसादिपक्षिणां शृगालादीनां
कृष्णसारादिमृगाणां च सूर्याधिष्ठितदिशि कूजनं दुःखसूचकमित्युक्तम्  ॥ 
३।५७।२२  ॥   

  

अपि स्वस्ति भवेत्तस्या राजपुत्र्या महाबल  ॥  ३।५७।२३  ॥   

चिन्तातिशयेन पुनरप्याह अपि स्वस्तीति । अर्धमेकान्वयम्  ॥  ३।५७।२३  ॥   

  

इदं हि रक्षो मृगसन्निकाशं प्रलोभ्य मां दूरमनुप्रयान्तम् ।  

हतं कथञ्चिन्महता श्रमेण स राक्षसो ऽभून्म्रियमाण एव  ॥  ३।५७।२४  ॥   

लक्ष्मणाय दर्शयति इदमिति । मृगसन्निकाशं पूर्वं मृगवद्भातम् । इदं रक्षः
महता श्रमेण उपलक्षितं मां प्रलोभ्य कथञ्चिद्धतम् । कथञ्चिदित्यनेन चिरं
लक्ष्यवधाप्राप्तिर्द्योत्यते । मृगत्वं कुतो गतमित्यत्राह स इति ।
म्रियमाणः सन् राक्षस एवाभूदित्यर्थः  ॥  ३।५७।२४  ॥   

  

मनश्च मे दीनमिहाप्रहृष्टं चक्षुश्च सव्यं कुरुते विकारम् ।  

असंशयं लक्ष्मण नास्ति सीता हृता मृता वा पथि वर्तते वा  ॥  ३।५७।२५  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे सप्तपञ्चाशः
सर्गः  ॥  ५७  ॥   

निमित्तान्तरेणापि सीताहानिमनुमिनोति मनश्चेति । इह सीतावियोगविषये ।
अप्रहृष्टं विकारं स्फुरणम् । नास्तीति, आश्रम इति शेषः  ॥  ३।५७।२५  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने सप्तपञ्चाशः सर्गः  ॥  ५७  ॥   


