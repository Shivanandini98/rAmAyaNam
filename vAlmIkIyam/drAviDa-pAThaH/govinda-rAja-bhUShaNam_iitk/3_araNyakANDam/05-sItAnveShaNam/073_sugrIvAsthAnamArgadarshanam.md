+++
title = "०७३ सुग्रीवास्थानमार्गदर्शनम्"
title_english = "073 Kabandha extols Pampa Lake"

+++


निदर्शयित्वा रामाय सीतायाः प्रतिपादने ।  

वाक्यमन्वर्थमर्थज्ञः कबन्धः पुनरब्रवीत्  ॥  ३।७३।१  ॥   

अथ कबन्धः सुग्रीवस्थानमार्गं दर्शयित्वा गत इत्याह त्रिसप्ततितमे
निदर्शयित्वेत्यादि । सीतायाः प्रतिपादने प्रापणे निमित्ते । निदर्शयित्वा
प्रदर्श्य "क्त्वा च च्छन्दसि" इति क्त्वाप्रत्ययः । पूर्वोक्तमुपायमिति
शेषः  ॥  ३।७३।१  ॥   

  

एष राम शिवः पन्था यत्रैते पुष्पिता द्रुमाः ।  

प्रतीचीं दिशमाश्रित्य प्रकाशन्ते मनोरमाः  ॥  ३।७३।२  ॥   

जम्बूप्रियालपनसप्लक्षन्यग्रोधतिन्दुकाः ।  

अश्वत्थाः कर्णिकाराश्च चूताश्चान्ये च पादापाः  ॥  ३।७३।३  ॥   

धन्वना नागवृक्षाश्च तिलका नक्तमालकाः ।  

नीलाशोकाः कदम्बाश्च करवीराश्च पुष्पिताः ।  

अग्निमुख्या अशोकाश्च सुरक्ताः पारिभद्रकाः  ॥  ३।७३।४  ॥   

ऋश्यमूकमार्गं सचिह्नं दर्शयति एष इति । शिवः शोभनः शोभनत्वमेवाह यत्रेति ।
द्रुमान् विशेषयति सार्धद्वयेन जम्ब्वित्यादि । प्रियालाः धनुःपटाख्या
वृक्षाः वटभेदाः । तिन्दुकाः स्फूर्जकाख्या वृक्षाः । धन्वनाः धवाः ।
नागवृक्षाः नागकेसराः । तिलकाः क्षुरकवृक्षाः । नक्तमालकाः चिरिबिल्वाख्याः
। करवीराः प्रतिहासाख्या वृक्षाः । अग्निमुख्याः भल्लातकीवृक्षाः ।
सुरक्ताः रक्तचन्दनाः । पारिभद्रकाः निम्बाः  ॥  ३।७३।२४  ॥   

  

तानारूह्याथवा भूमौ पातयित्वा च तान् बलात् ।  

फलान्यमृतकल्पानि भक्षयन्तौ गमिष्यथः  ॥  ३।७३।५  ॥   

तानिति । पातयित्वा नमयित्वा तानारुह्य अथवा भूमौ तान् पातयित्वा
वेत्यन्वयः  ॥  ३।७३।५  ॥   

  

तदतिक्रम्य काकुत्स्थ वनं पुष्पितपादपम् ।  

नन्दनप्रतिमं चान्यत् कुरवो ह्युत्तरा इव  ॥  ३।७३।६  ॥   

तदिति । तद्वनमतिक्रम्य नन्दनप्रतिममन्यद्वनं पश्यतमिति शेषः ।
उत्तरकुरुसाम्यं सर्वकामसमृद्ध्या  ॥  ३।७३।६  ॥   

  

सर्वकामफला वृक्षाः पादपास्तु मधुस्रवाः ।  

सर्वे च ऋतवस्तत्र वने चैत्ररथे यथा  ॥  ३।७३।७  ॥   

फलभारानतास्तत्र महाविटपधारिणः ।  

शोभन्ते सर्वतस्तत्र मेघपर्वतसन्निभाः  ॥  ३।७३।८  ॥   

तानारुह्याथ वा भूमौ पातयित्वा यथासुखम् ।  

फलान्यमृतकल्पानि लक्ष्मणस्ते प्रदास्यति  ॥  ३।७३।९  ॥   

तद्वनं वर्णयति त्रिभिः सर्वेत्यादि । मधु पुष्परसं स्रवन्तीति मधुस्रवाः ।
सर्वैः काम्यमानानि फलानि येषां ते सर्वकामफलाः । ऋतवः षट् ऋतवः वसन्तीति
शेषः । चैत्ररथे कुबेरोद्याने तत्र वने महाविटपधारिणः । "विस्तारो विटपो
ऽस्त्रियाम्" इत्यमरः । पादपा इत्यनुषङ्गः । तत्र मेघपर्वतसन्निभाः तत्र
विद्यमानाः मेघपर्वता इव स्थिता इत्यर्थः  ॥  ३।७३।७९  ॥   

  

चङ्क्रमन्तौ वरान् देशान् शैलाच्छैलं वनाद्वनम् ।  

ततः पुष्करिणीं वीरौ पम्पां नाम गमिष्यथः  ॥  ३।७३।१०  ॥   

अशर्करामविभ्रंशां समतीर्थामशैवलाम् ।  

राम स़ञ्चातवालूकां कमलोत्पलशालिनीम्  ॥  ३।७३।११  ॥   

चङ्क्रमन्ताविति श्लोकद्वयमेकं वाक्यम् । चङ्क्रमन्तौ चङ्क्रममाणौ पुनःपुनः
गच्छन्तौ । पुष्करिणीं सरसीम् । अशर्करां शर्करारहिताम् । अविभ्रंशाम्
अशिथिलतटाम् । समतीर्थाम् अवतारस्थले ऽतिनिम्नत्वात्यगाधत्वरहिताम् ।
सञ्जातवालूकाम् अपङ्कतया संहतसिकताम् । दीर्घ आर्षः  ॥  ३।७३।१०,११  ॥   

  

तत्र हंसाः प्लवाः क्रौञ्चाः कुरराश्चैव राघव ।  

वल्गुस्वना निकूजन्ति पम्पासलिलगोचराः  ॥  ३।७३।१२  ॥   

तत्रेति । प्लवाः मण्डूकाः हंसभेदा वा । कुरराः क्रोञ्चभेदाः । वल्गुस्वराः
रम्यस्वनाः । सलिलगोचराः सलिलचारिणः । गोचरः सञ्चारः  ॥  ३।७३।१२  ॥   

  

नोद्विजन्ते नरान् दृष्ट्वा वधस्याकोविदाः शुभाः ।  

घृतपिण्डोपमान् स्थूलांस्तान् द्विजान् भक्षयिश्यथः  ॥  ३।७३।१३  ॥   

वधस्याकोविदाः वधमजानानाः । नोद्विजन्ते न बिभ्यति । द्विजा इति शेषः,
तानित्यनुवादात्  ॥  ३।७३।१३  ॥   

  

रोहितान् वक्रतुण्डांश्च नडमीनांश्च राघव ।  

पम्पायामिषुभिर्मत्स्यांस्तत्र राम वरान् हतान्  ॥  ३।७३।१४  ॥   

निस्त्वक्पक्षानयस्तप्तानकृशानेककण्टकान् ।  

तव भक्त्या समायुक्तो लक्ष्मणः सम्प्रदास्यति  ॥  ३।७३।१५  ॥   

रोहितानित्यादिश्लोकद्वयम् । रोहितान् पितृप्रियमत्स्यभेदान् ।
वक्रतुण्डान् वक्रमुखमत्स्यान् । नडमीनान्
नडाख्यतृणविशेषस्तम्बसञ्चारशीलान् मत्स्यान् वरान् श्रेष्ठान्
अयस्तप्तान्  

अयःशूलाग्रप्रोततया पक्वान् । कृशाश्चानेककण्टकाश्च ते न
भवन्तीत्यकृशानेककण्टकाः तान्  ॥  ३।७३।१४,१५  ॥   

  

भृशं ते खादतो मत्स्यान् पम्पायाः पुष्पसञ्चये ।  

पद्मगन्धि शिवं वारि सुखशीतमनामयम्  ॥  ३।७३।१६  ॥   

उद्धृत्य सतताक्लिष्टं रौप्यस्फाटिकसन्निभम् ।  

असौ पुष्करपर्णेन लक्ष्मणः पाययिष्यति  ॥  ३।७३।१७  ॥   

भृशमित्यादिद्वावेकान्वयौ । पुष्पस़ञ्चये पुष्पसमूहे वर्तमानम् अत एव
सुगन्धि शिवं पापापहम् । सुखशीतम् नातिशीतमित्यर्थः । अनामयम्
अव्याधिकरमित्यर्थः । एवम्भूतं वारि पुष्करपर्णेन पद्मपत्रेण पम्पाया
उद्धृत्य पाययिष्यति  ॥  ३।७३।१६,१७  ॥   

  

स्थूलान् गिरिगुहाशय्यान् वराहान् वनचारिणः ।  

अपां लोभादुपावृत्तान् वृषभानिव नर्दतः  ॥  ३।७३।१८  ॥   

रूपान्वितांश्च पम्पायां द्रक्ष्यसि त्वं नरोत्तम  ॥  ३।७३।१९  ॥   

स्थूलानित्यादिसार्धश्लोक एकान्वयः । गिरिगुहायां शय्या येषां तान्
रूपान्वितान् । सौन्दर्यवतः  ॥  ३।७३।१८,१९  ॥   

  

सायाह्ने विचरन् राम विटपीन् माल्यधारिणः ।  

शीतोदकं च पम्पाया दृष्ट्वा शोकं विहास्यसि  ॥  ३।७३।२०  ॥   

विटपीन् विटपिनः । इनिप्रत्ययस्य नलोपः आर्षः । माल्यधारिणः पुष्पधारिणः
पुष्पविकासहेतुत्वात् सायाह्न इत्युक्तम्  ॥  ३।७३।२०  ॥   

  

सुमनोभिश्चितांस्तत्र तिलकान्नक्तमालकान् ।  

उत्पलानि च फुल्लानि पङ्कजानि च राघव  ॥  ३।७३।२१  ॥   

सुमनोभिः चितान् निरन्तरान् । उत्पलानि इन्दीवराणि दृष्ट्वा शोकं
विहास्यसीत्यत्राप्यनुषज्यते  ॥  ३।७३।२१  ॥   

  

न तानि कश्चिन्माल्यानि तत्रारोपयिता नरः ।  

न च वै म्लानतां यान्ति न च शीर्यन्ति राघव  ॥  ३।७३।२२  ॥   

आरोपयिता गृहीत्वा ग्रथिता । वनविस्तारात्पुष्पबाहुल्याच्च तानि म्लानतां न
यान्ति । न शीर्यन्ति न शीर्यन्ते, शीर्णदलानि न भवन्तीत्यर्थः ।
मतङ्गशिष्यप्रभावाद्वा अनारोपणम्  ॥  ३।७३।२२  ॥   

  

मतङ्गशिष्यास्तत्रासन्नृषयः सुसमाहिताः ।  

तेषां भाराभितप्तानां वन्यमाहरतां गुरोः  ॥  ३।७३।२३  ॥   

ये प्रपेतुर्महीं तूर्णं शरीरात्स्वेदबिन्दवः ।  

तानि जातानि माल्यानि मुनीनां तपसा तदा ।  

स्वेदबिन्दुसमुत्थानि न विनश्यन्ति राघव  ॥  ३।७३।२४  ॥   

अग्राह्यत्वाम्लानत्वादौ निमित्तमाह मतङ्गेति । सार्धश्लोकद्वयमेकान्वयम् ।
मतङ्गो नाम महाप्रभावो महर्षिः तत्र पम्पातीरे । सुष्ठु समाहितं
समाधिर्येषां ते तथा । वन्यमाहरताम् अत एव भाराभितप्तानाम् । तानीति
विधेयापेक्षया नपुंसकत्वम् । स्वेबिन्दुसमुत्थानीति हेतुगर्भविशेषणम् ।
स्वेदबिन्दवो वायुना वृक्षोपरि नीता माल्यानि जातानीत्याशयः  ॥  ३।७३।२३,२४
 ॥   

  

तेषामद्यापि तत्रैव दृश्यते परिचारिणी ।  

श्रमणी शबरी नाम काकुत्स्थ चिरजीविनी  ॥  ३।७३।२५  ॥   

तेषां मतङ्गशिष्याणां परिचारिणी श्रमणी सन्न्यासिनी शबरीति नाम शबरीति
प्रसिद्धा  ॥  ३।७३।२५  ॥   

  

त्वां तु धर्मे स्थिता नित्यं सर्वभूतनमस्कृतम् ।  

दृष्ट्वा देवोपमं राम स्वर्गलोकं गमिष्यति  ॥  ३।७३।२६  ॥   

धर्मे गुरुपरिचरणधर्मे  ॥  ३।७३।२६  ॥   

  

ततस्तद्राम पम्पायास्तीरमाश्रित्य पश्चिमम् ।  

आश्रमस्थानमतुलं गुह्यं काकुत्स्थ पश्यसि  ॥  ३।७३।२७  ॥   

तत इति । तत् शबर्यावासभूतम् । गुह्यम् इतरैरदर्शनीयम् । पश्यसि द्रक्ष्यसि
 ॥  ३।७३।२७  ॥   

  

न तत्राक्रमितुं नागाः शक्नुवन्ति तमाश्रमम् ।  

विविधास्तत्र वै नागा वने तस्मिंश्च पर्वते  ॥  ३।७३।२८  ॥   

तस्मिन् वने वक्ष्यमाणे ऋश्यमूकपर्वते च विविधः नागाः गजाः सन्ति तथापि
तमाश्रमं तत्र प्रदेशे स्थिताः नागाः नाक्रमितुं शक्नुवन्ति  ॥  ३।७३।२८
 ॥   

  

ऋषेस्तस्य मतङ्गस्य विधानात्तच्च काननम् ।  

\[ मतङ्गवनमित्येव विश्रुतं रघुनन्दन  ॥ \]  ॥  ३।७३।२९  ॥   

अनाक्रमणे हेतुमाह ऋषेरिति । तस्य पूर्वोक्तस्य । विधानात् निर्माणात्
तत्काननं जातमिति शेषः  ॥  ३।७३।२९  ॥   

  

तस्मिन्नन्दनसङ्काशे देवारण्योपमे वने ।  

नानाविहगसङ्कीर्णे रंस्यसे राम निर्वृतः  ॥  ३।७३।३०  ॥   

देवारण्यं चैत्ररथादि । निर्वृतः निवृत्तदुःख इत्यर्थः  ॥  ३।७३।३०  ॥   

  

ऋश्यमूकश्च पम्पायाः पुरस्तात्पुष्पितद्रुमः ।  

सुदुःखारोहणो नाम शिशुनागाभिरक्षितः ।  

उदारो ब्रह्मणा चैव पूर्वकाले विनिर्मितः  ॥  ३।७३।३१  ॥   

एवमनुग्रहार्थं शबर्याश्रमं गत्वा पुनः पम्पायाः पुरस्तादृश्यमूको गन्तव्य
इत्याह सार्धश्लोकेन ऋश्येति । ऋश्या मृगाविशेषाः मूकाः निःशब्दा भवन्ति
यस्मिन् सः ऋस्यमूकः । सुदुःखमारोहणं यस्य स तथा । तत्र हेतुः
शिशुनागाभिरक्षित इति । अत्र नागाः गजा एव "विविधास्तत्र वै नागाः" इति
पूर्वमुक्तत्वात् । उदारः प्रशस्तः । पूर्वकाले ब्रह्मणा उदारः प्रशस्तो
निर्मितः । कुत्रचिन्निमित्ते अयं प्रशस्तो भवत्वित्यनुगृहीत इत्यर्थः  ॥ 
३।७३।३१  ॥   

  

शयानः पुरुषो राम तस्य शैलस्य मूर्धनि ।  

यत्स्वप्ने लभते वित्तं तत्प्रबुद्धो ऽधिगच्छति  ॥  ३।७३।३२  ॥   

न त्वेनं विषमाचारः पापकर्माधिरोहति  ॥  ३।७३।३३  ॥   

प्राशस्त्यमाह शयान इति  ॥  ३।७३।३२,३३  ॥   

  

यस्तु तं विषमाचारः पापकर्माधिरोहति ।  

तत्रैव प्रहरन्त्येनं सुप्तमादाय राक्षसाः  ॥  ३।७३।३४  ॥   

अतिशयान्तरमाह यस्त्विति  ॥  ३।७३।३४  ॥   

  

तत्रापि शिशुनागानामाक्रन्दः श्रूयते महान् ।  

क्रीडतां राम पम्पायां मतङ्गारण्यवासिनाम्  ॥  ३।७३।३५  ॥   

शिशुनागानां कलभानाम् । तत्रापीत्यत्रापिशब्दात् पम्पादिकं समुच्चीयते ।
अनेन ऋश्यमूकस्य पम्पासामीप्यमुक्तम्  ॥  ३।७३।३५  ॥   

  

सिक्ता रुधिरधाराभिः संहृत्य परमद्विपाः ।  

प्रचरन्ति पृथक्कीर्णा मेघवर्णास्तरस्विनः  ॥  ३।७३।३६  ॥   

संहृत्य अन्योयं प्रहृत्य रुधिरधाराभिः सिक्ताः अत एव पृथक् कीर्णाः चरन्ति
 ॥  ३।७३।३६  ॥   

  

ते तत्र पीत्वा पानीयं विमलं शीतमव्ययम् ।  

\[ अत्यन्तसुखसंस्पर्शं सर्वगन्धसमन्वितम्  ॥  \]  

निर्वृताः संविगाहन्ते वनानि वनगोचराः  ॥  ३।७३।३७  ॥   

संविगाहन्ते प्रवशन्ति  ॥  ३।७३।३७  ॥   

  

ऋक्षांश्च द्वीपिनश्चैव नीलकोमलकप्रभान् ।  

रुरूनपेतापजयान् दृष्ट्वा शोकं जहिष्यसि  ॥  ३।७३।३८  ॥   

द्वीपिनः व्याघ्रान् । नीलकोमलकप्रभान् नीलरत्नवन्मनोज्ञप्रभान् । रुरून्
मृगाविशेषान् । अपेतापजयान् जयशीलानित्यर्थः । जहिष्यसि त्यक्ष्यसि  ॥ 
३।७३।३८  ॥   

  

राम तस्य तु शैलस्य महती शोभते गुहा ।  

शिलापिधाना काकुत्स्थ दुःखं चास्याः प्रवेशनम्  ॥  ३।७३।३९  ॥   

रामेति । शिला अपिधानमाच्छादनं यस्याः सा । अस्या गुहायाः प्रवेशनं दुःखं
दुःखकरम्, उन्नतस्थानस्थितत्वादिति भावः  ॥  ३।७३।३९  ॥   

  

तस्या गुहायाः प्राग्द्वारे महान् शीतोदको ह्रदः ।  

फलमूलान्वितो रम्यो नानामृगसमावृत्तः  ॥  ३।७३।४०  ॥   

महान् विशालः, अस्तीति शेषः । फलमूलान्वितः फलमूलान्विततीरः  ॥  ३।७३।४०
 ॥   

  

तस्यां वसति सुग्रीवश्चतुर्भिः सह वानरैः ।  

कदाचिच्छिखरे तस्य पर्वतस्यावतिष्ठते  ॥  ३।७३।४१  ॥   

तस्यामिति । कदाचित् भूमाविति सिद्धम्  ॥  ३।७३।४१  ॥   

  

कबन्धस्त्वनुशास्यैवं तावुभौ रामलक्ष्मणौ ।  

स्रग्वी भास्करवर्णाभः खे व्यरोचत वीर्यवान्  ॥  ३।७३।४२  ॥   

अनुशास्य उपदिश्य । स्रगस्यास्तीति स्नग्वी "अस्मायामेधास्रजो विनिः" इति
विनिप्रत्ययः । भास्करवर्णाभः सूर्यप्रभातुल्यप्रभः । खे व्यरोचत
रामानुज्ञानार्थं क्षणमतिष्ठदित्यर्थः  ॥  ३।७३।४२  ॥   

  

तं तु खस्थं महाभागं कबन्धं रामलक्ष्मणौ ।  

प्रस्थितौ त्वं व्रजस्वेति वाक्यमूचतुरन्तिके  ॥  ३।७३।४३  ॥   

तं त्विति । प्रस्थितौ सन्तौ सुखं व्रजस्व व्रज । इति अन्तिके ऊचतुः
अन्तिके प्रस्थिताविति कबन्धसमीपमागत्योचतुरित्यर्थः  ॥  ३।७३।४३  ॥   

  

गम्यतां कार्यसिद्ध्यर्थमिति तावब्रवीत्स च ।  

सुप्रीतौ तावनुज्ञाप्य कबन्धः प्रस्थितस्तदा  ॥  ३।७३।४४  ॥   

गम्यतामिति । प्रस्थितः स्वर्गमिति शेषः  ॥  ३।७३।४४  ॥   

  

स तत्कबन्धः प्रतिपद्य रूपं वृतः श्रिया भास्करतुल्यदेहः ।  

निदर्शयन् राममवेक्ष्य खस्थं सख्यं कुरुष्वेति तदाभ्युवाच  ॥  ३।७३।४५  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
त्रिसप्ततितमः सर्गः  ॥  ७३  ॥   

उक्तमर्थं सर्गान्ते सङ्गृह्णाति स इति । तत् पूर्वोक्तं रूपं शरीरं रामं
प्रति निदर्शयन् । सख्यं कुरुष्व सुग्रीवेणेति शेषः । अस्मिन् सर्गे
पञ्चचत्वारिंशच्छ्लोकाः  ॥  ३।७३।४५  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने त्रिसप्ततितमः सर्गः  ॥  ७३  ॥   


