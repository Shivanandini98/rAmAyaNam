+++
title = "०६२ रामविलापः"
title_english = "062 Rama laments for Seetha contd"

+++


सीतामपश्यन् धर्त्मात्मा कामोपहतचेतनः ।  

विललाप महाबाहू रामः कमललोचनः  ॥  ३।६२।१  ॥   

अथ रामस्य "दृङ्मनः सङ्गसङ्कल्पा जागरः कृशाता ऽरतिः ।
ह्रीत्यागोन्मादमूर्च्छान्ता इत्यनङ्गदशा दश  ॥ " इत्युक्तावस्थास्वरतिं नाम
षष्ठीमवस्थां प्रदर्शयति द्विषष्टितमे सीतामित्यादि। धर्मात्मा कामोपहतचेतन
इत्याभ्यां धर्माविरुद्धकामस्यानिन्द्यत्वमुक्तम्।
महाबाहुरित्यूर्ध्वबाहुत्वमुच्यते। कमललोचन इत्यनेन
समधुपद्मसाम्यादश्रुकालुष्यमुच्यते। कामेन सीताविप्रलम्भजनितव्यामोहेन
उपहता अप्रकृतिस्था चेतना चैतन्यं यस्य स तथा  ॥  ३।६२।१  ॥   

  

पश्यन्निव स तां सीतामपश्यन्मदनार्दितः ।  

उवाच राघवो वाक्यं विलापाश्रयदुर्वचम्  ॥  ३।६२।२  ॥   

पश्यन्निवेति । पुरोवर्तित्वाभावेन सीतामपश्यन्नपि मदनार्दितो मदनपरवशः तां
पश्यन्निव सम्बोध्योवाच । तद्वाक्यं विलापाश्रयत्वेन दुर्वचं
गद्गदकण्ठत्वादिति भावः । यद्वा विलापसम्बन्धादस्माभिर्वक्तुमशक्यम्
अनुवदितुमशक्यमित्यर्थः  ॥  ३।६२।२  ॥   

  

त्वमशोकस्य शाखाभिः पुष्पप्रियतया प्रिये ।  

आवृणोषि शरीरं ते मम शोकविवर्धनी  ॥  ३।६२।३  ॥   

पश्यन्निवेत्युक्तमुपपादयति, सार्द्धैस्त्वमित्यादिपञ्चभिः । त्वम् अशोकस्य
शाखाभिः पुष्पिततया स्वर्णसदृशीभिः स्वयं पुष्पप्रियतया स्वशरीरं मम
शोकविवर्धनी सती आवृणोषि किं तेनावरणेन मया दृष्टत्वादिति भावः  ॥  ३।६२।३
 ॥   

  

कदलीकाण्डसदृशौ कदल्या संवृतावुभौ ।  

ऊरू पश्यामि ते देवि नासि शक्ता निगूहितुम्  ॥  ३।६२।४  ॥   

कदलीकाण्डसदृशौ कदलीदण्डतुल्यत्वेन कदल्या संवृतावपि ते ऊरू पश्यामि तेन तौ
निगूहितुम् आच्छादितुं न शक्तासि, दृष्टस्याच्छादनासम्भवादिति भावः  ॥ 
३।६२।४  ॥   

  

कर्णिकारवनं भद्रे हसन्ती देवि सेवसे ।  

अलं ते परिहासेन मम बाधावहेन वै  ॥  ३।६२।५  ॥   

हसन्ती हासार्थं कर्णिकारवनं सेवसे  ॥  ३।६२।५  ॥   

  

परिहासेन किं सीते परिश्रान्तस्य मे प्रिये ।  

अयं स परिहासो ऽपि साधु देवि न रोचते  ॥  ३।६२।६  ॥   

हे सीते परिहासेन किं किंप्रयोजनम्? हि यस्मात् परिश्रान्तस्य मे मह्यं सः
पूर्वं प्रियः अयं परिहासः साधु सम्यक् न रोचते  ॥  ३।६२।६  ॥   

  

विशेषेणाश्रमस्थाने हासो ऽयं न प्रशस्यते ।  

अवगच्छामि ते शीलं परिहासप्रियं प्रिये ।  

आगच्छ त्वं विशालाक्षि शून्यो ऽयमुटजस्तव  ॥  ३।६२।७  ॥   

विशेषेणेति । शीलं स्वभावः । परिहासेन प्रीणातीति परिहासप्रियम् ।
"इगुपधज्ञाप्रीकिरः कः" इति कः । आगच्छेत्यर्द्धमेकं वाक्यम्  ॥  ३।६२।७
 ॥   

  

सुव्यक्तं राक्षसैः सीता भक्षिता वा हृतापि वा ।  

नहि सा विलपन्तं मामुपसम्प्रैति लक्ष्मण  ॥  ३।६२।८  ॥   

सुव्यक्तमिति । हिर्हेतौ । उपसम्प्रैति उपेक्षत इत्यर्थः  ॥  ३।६२।८  ॥   

  

एतानि मृगयूथानि साश्रुनेत्राणि लक्ष्मण ।  

शंसन्तीव हि वैदेहीं भक्षितां रजनीचरैः  ॥  ३।६२।९  ॥   

एतानीति । शंसनप्रकारः साश्रुनेत्राणीति  ॥  ३।६२।९  ॥   

  

हा ममार्ये क्व यातासि हा साध्वि वरवर्णिनि ।  

हा सकामा त्वया देवी कैकेयी सा भविष्यति  ॥  ३।६२।१०  ॥   

मम मदीये । आर्ये पूज्ये । लोकैरिति शेषः । सकामा
स्वाभीष्टास्मन्मरणसिद्धेरिति भावः  ॥  ३।६२।१०  ॥   

  

सीतया सह निर्यातो विना सीतामुपागतः ।  

कथं नाम प्रवेक्ष्यामि शून्यमन्तःपुरं पुनः  ॥  ३।६२।११  ॥   

सीतां विना ऽ ऽगतत्वाच्छून्यम्  ॥  ३।६२।११  ॥   

  

निर्वीर्य इति लोको मां निर्दयश्चेति वक्ष्यति ।  

कातरत्वं प्रकाशं हि सीतापनयनेन मे  ॥  ३।६२।१२  ॥   

कातरत्वम् अधीरत्वम् । जीवितधारणाशक्तेरिति भावः  ॥  ३।६२।१२  ॥   

  

निवृत्तवनवासश्च जनकं मिथिलाधिपम् ।  

कुशलं परिपृच्छन्तं कथं शक्ष्ये निरीक्षितुम्  ॥  ३।६२।१३  ॥   

निवृत्तवनवासः समाप्तवनवासः । "समाप्तौ वृत्त इत्यदः" इति शब्दार्णवे ।
निरीक्षितुं प्रतिवक्तुं सुतरामिति भावः  ॥  ३।६२।१३  ॥   

  

विदेहराजो नूनं मां दृष्ट्वा विरहितं तया ।  

सुतास्नेहेन सन्तप्तो मोहस्य वशमेष्यति  ॥  ३।६२।१४  ॥   

तया सीतया  ॥  ३।६२।१४  ॥   

  

अथवा न गमिष्यामि पुरीं भरतपालिताम् ।  

स्वर्गो ऽपि सीतया हीनः शून्य एव मतो मम  ॥  ३।६२।१५  ॥   

भरतपालितां सुसमृद्धामपीत्यर्थः  ॥  ३।६२।१५  ॥   

  

मामिहोत्सृज्य हि वने गच्छायोध्यां पुरीं शुभाम् ।  

न त्वहं तां विना सीतां जीवेयं हि कथञ्चन  ॥  ३।६२।१६  ॥   

कथञ्चन त्वत्कृताश्वासनेनापीत्यर्थः  ॥  ३।६२।१६  ॥   

  

गाढमाश्लिष्य भरतो वाच्यो मद्वचनात्त्वया ।  

अनुज्ञातो ऽसि रामेण पालयेति वसुन्धराम्  ॥  ३।६२।१७  ॥   

पालयेति वाच्य इत्यन्वयः  ॥  ३।६२।१७  ॥   

  

अम्बा च मम कैकेयी सुमित्रा च त्वया विभो ।  

कौसल्या च यथान्यायमभिवाद्या ममाज्ञया  ॥  ३।६२।१८  ॥   

अम्बेति । प्रथमोक्तिः शोकजाग्रहात्  ॥  ३।६२।१८  ॥   

  

रक्षणीया प्रयत्नेन भवता सोक्तकारिणा  ॥  ३।६२।१९  ॥   

रक्षणीयेत्यर्धम् । सा कौसल्या  ॥  ३।६२।१९  ॥   

  

सीतायाश्च विनाशो ऽयं मम चामित्रकर्शन ।  

विस्तरेण जनन्या मे विनिवेद्यस्त्वया भवेत्  ॥  ३।६२।२०  ॥   

सीतायाश्चेति । मम विनाशः भवतीति शेषः  ॥  ३।६२।२०  ॥   

  

इति विलपति राघवे सुदीने वनमुपगम्य तया विना सुकेश्या ।  

भयविकलमुखस्तु लक्ष्मणो ऽपि व्यथितमना भृशमातुरो बभूव  ॥  ३।६२।२१  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
द्विषष्टितमः सर्गः  ॥  ६२  ॥   

इतीति । तया विनाकृतं वनमुपगम्येत्यर्थः । सुकेश्येति विलापहेतुः । भयेन
विकलमुखः विवर्णमुखः । आतुरः तप्तशरीरः  ॥  ३।६२।२१  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने द्विषष्टितमः सर्गः  ॥  ६२  ॥   


