+++
title = "०७५ राम-लक्ष्मणयोः पम्पादर्शनम्"
title_english = "075 Rama and Lakshmana arrive at Pampa Lake"

+++


दिवं तु तस्यां यातायां शबर्या स्वेन तेजसा ।  

लक्ष्मणेन सह भ्रात्रा चिन्तयामास राघवः  ॥  ३।७५।१  ॥   

अथ पम्पागमनं पञ्चसप्ततितमे दिवं त्वित्यादि । स्वेन तेजसा उपलक्षितायामिति
शेषः  ॥  ३।७५।१  ॥   

  

स चिन्तयित्वा धर्मात्मा प्रभावं तं महात्मनाम् ।  

हितकारिणमेकाग्रं लक्ष्मणं राघवो ऽब्रवीत्  ॥  ३।७५।२  ॥   

एकाग्रम् एकचित्तम्  ॥  ३।७५।२  ॥   

  

दृष्टो ऽयमाश्रमः सौम्य बह्वाश्चर्यः कृतात्मनाम् ।  

विश्वस्तमृगशार्दूलो नानाविहगसेवितः  ॥  ३।७५।३  ॥   

बह्वाश्चर्यः अत्यद्भुतपुष्पफलादिसम्पत्तिसकलतीर्थसमागमादिना आश्चर्ययुक्तः
। विश्वस्ताः विश्वासं प्राप्ताः । परस्परहिंसकत्वरहिताः मृगाः शार्दूलाश्च
यस्मिन् तथा  ॥  ३।७५।३  ॥   

  

सप्तानां च समुद्राणामेषु तीर्थेषु लक्ष्मण ।  

उपस्पृष्टं च विधिवत्पितरश्चापि तर्पिताः  ॥  ३।७५।४  ॥   

उपस्पृष्टं स्नातम् । अनेन पुण्यतीर्थप्राप्तौ स्नानश्राद्धादिकं
कर्तव्यमित्युक्तम्  ॥  ३।७५।४  ॥   

  

प्रनष्टमशुभं तत्तत्कल्याणं समुपस्थितम् ।  

तेन तत्त्वेन हृष्टं मे मनो लक्ष्मण सम्प्रति  ॥  ३।७५।५  ॥   

तत्तदशुभं प्रनष्टम् । कल्याणं शुभं तेन अशुभनिवृत्तिपूर्वकशुभप्राप्त्या
 ॥  ३।७५।५  ॥   

  

हृदये हि नरव्याघ्र शुभमाविर्भविष्यति  ॥  ३।७५।६  ॥   

हृदये इत्यर्धमेकम् । शुभं शुभस्मरणम्  ॥  ३।७५।६  ॥   

  

तदागच्छ गमिष्यावः पम्पां तां प्रियदर्शनाम् ।  

ऋश्यमूको गिरिर्यत्र नातिदूरे प्रकाशते  ॥  ३।७५।७  ॥   

यस्मिन् वसति धर्मात्मा सुग्रीवो ऽशुंमतः सुतः ।  

नित्यं वालिभयात् त्रस्तश्चतुर्भिः सह वानरौः  ॥  ३।७५।८  ॥   

तदित्यादिश्लोकद्वयम् । अंशुमतः सूर्यस्य  ॥  ३।७५।७,८  ॥   

  

अभित्वरे च तं द्रष्टुं सुग्रीवं वानरर्षभम् ।  

तदधीनं हि मे सौम्य सीतायाः परिमार्गणम्  ॥  ३।७५।९  ॥   

अभीति । मे सीताया इत्यन्वयः  ॥  ३।७५।९  ॥   

  

एवं ब्रुवाणं तं धीरं रामं सौमित्रिरब्रवीत् ।  

गच्छावस्त्वरितं तत्र ममापि त्वरते मनः  ॥  ३।७५।१०  ॥   

धीरं कृतधैर्यमित्यर्थः  ॥  ३।७५।१०  ॥   

  

आश्रमात्तु ततस्तस्मान्निष्क्रम्य स विशां पतिः ।  

आजगाम ततः पम्पां लक्ष्मणेन सहाभिभूः  ॥  ३।७५।११  ॥   

ततः अनन्तरम् । विशां प्रजानां पतिः । ततः तत्र मार्गे । अभिभवतीत्यभुभूः
अभिभावक इत्यर्थः । शत्रूणामित्यर्थसिद्धम् । प्रभुरित्यपि पाठः  ॥  ३।७५।११
 ॥   

  

स ददर्श ततः पुण्यामुदारजनसेविताम् ।  

नानाद्रुमलताकीर्णां पम्पां पानीयवाहिनीम्  ॥  ३।७५।१२  ॥   

पद्मैः सौगन्धिकैस्ताम्रां शुक्लां कुमुदमण्डलैः ।  

नीलां कुवलयोद्घाटैर्बहुवर्णां कुथामिव  ॥  ३।७५।१३  ॥   

स ददर्स ततः पुण्यामित्यादी द्वौ श्लोकौ । उदारजनाः श्रेष्ठजनाः
मुनिप्रभृतयः । पानीयवाहीनीं पानार्हशीतलस्वादुजलवतीमित्यर्थः । सौगन्धिकैः
कह्लारैः कुवलयोद्घाटैः कुवलयसमूहैः । कुथा चित्रकम्बलम् । ददर्श दूरादिति
बोध्यम् । अग्र इत्यनुवादात्  ॥  ३।७५।१२,१३  ॥   

  

स तामासाद्य वै रामौ दूरादुदकवाहिनीम् ।  

मतङ्गसरसं नाम ह्रदं समवगाहत  ॥  ३।७५।१४  ॥   

उदकवाहीनीं तां दूरादासाद्य मतङ्गसरसं नाम मतङ्गसरसमिति प्रसिद्धम् ।
"अनोश्मायः सरसां जातिसञ्ज्ञयोः" इति टच् समासान्तः । ह्रदं पम्पासमीपस्थं
सरः । समवगाहत सस्नौ, पुण्यतीर्थत्वदिति भावः  ॥  ३।७५।१४  ॥   

  

अरविन्दोत्पलवतीं पद्मसौगन्धिकायुताम् ।  

पुष्पिताम्रवणोपेतां बर्हिणोद्घुष्टनादिताम्  ॥  ३।७५।१५  ॥   

दूरतः पम्पादर्शनमनुवदन् तत्तीरवनदर्शनमाह षड्भिः अरविन्देत्यादि ।
अरविन्दं रक्ताब्जम् । पद्मैः सितपद्मैः । आम्रवणं चूतवनम् ।
बर्हिणोद्घुष्टं मयूरशब्दः तेन नादितां सञ्जातनादाम्  ॥  ३।७५।१५  ॥   

  

तिलकैर्बीजपूरैश्च धवैः शुक्लद्रुमैस्तथा ।  

पुष्पितैः करवीरैश्च पुन्नागैश्च सुपुष्पितैः  ॥  ३।७५।१६  ॥   

तिलकैः क्षुरकवृक्षैः बीजपूरैः दाडिमैः । धवैः धवाख्यैर्वृक्षविशेषैः ।
शुक्लद्रुमैः अर्जुनवृक्षैः । करवीरैः प्रसिद्धैः । पुन्नागैः तुङ्गवृक्षैः
 ॥  ३।७५।१६  ॥   

  

मालतीकुन्दगुल्मैश्च भाण्डीरैर्निचुलैस्तथा ।  

अशोकैः सप्तपर्णैश्च केतकैरतिमुक्तकैः  ॥  ३।७५।१७  ॥   

अन्यैश्च विविधैर्वृक्षैः प्रमदामिव भूषिताम् ।  

समीक्षमाणौ पुष्पाढ्यं सर्वतो विपुलद्रुमम्  ॥  ३।७५।१८  ॥   

मालतीति । मालतीगुल्मैः कुन्दगुल्मैश्चेत्यन्वयः । भाण्डीरैः वटैः ।
निचुलैः वञ्जुलैः । सप्तपर्णैः विषमच्छदवृक्षैः । अतिमुक्तकैः नेमिवृक्षैः
। भूषितां शोभिताम् अत एव प्रमदामिव स्थितां सर्वतः चतुर्दिक्प्रदेशे ऽपि
 ॥  ३।७५।१७,१८  ॥   

  

कोयष्टिकैश्चार्जुनकैः शतपत्त्रैश्च कीरकैः ।  

एतैश्चान्यैश्च विहगैर्नादितं तु वनं महत्  ॥  ३।७५।१९  ॥   

ततो जग्मतुरव्यग्रौ राघवौ सुसमाहितौ ।  

तद्वनं चैव सरसः पश्यन्तो शकुनैर्युतम्  ॥  ३।७५।२०  ॥   

कोयष्टिकैः टिट्टिभाख्यैः पक्षिविशेषैः । अर्जुनकैः पक्षिविशेषैः ।
शतपत्त्रैः दार्वाघाटैः । कीरकैः शुकैः । अव्यग्रौ सुसमाहितौ
व्याकुलत्वरहितौ प्रत्युत सावधानौ चेत्यर्थः । राघवौ
अरविन्दोत्पलवतीमित्यादिविशेषिताम् तिलकादिभिर्वृक्षैर्भूषिताम् अत एव
प्रमदामिव स्थितां पम्पां सर्वतः समीक्षमाणौ ततः पुष्पाढ्यं सर्वतो
विपुलद्रुमं कोयष्टिकादिभिर्विहगैर्नादितम् अन्यैः शकुनैश्च युतं सरसः
पम्पायाः सम्बन्धि तद्वनं च पश्यन्तावेव सन्तौ अव्यग्रौ सुसमाहितौ च सन्तौ
तद्वनं जग्मतुरिति सम्बन्धः । अतो न वनशब्दद्वयदोषः  ॥  ३।७५।१९,२०  ॥   

  

स ददर्श ततः पम्पां शीतवारिनिधिं शुभाम् ।  

प्रहृष्टनानाशकुनां पादपैरुपशोभिताम् ।  

\[ तिलकाशोकपुन्नागवकुलोद्दालकाशिनीम् \]  ॥  ३।७५।२१  ॥   

समीपतः पम्पादर्शनमाह स ददर्शेति  ॥  ३।७५।२१  ॥   

  

स रामो विविधान् वृक्षान् सरांसि विविधानि च ।  

पश्यन् कामाभिसन्तप्तो जगाम परमं ह्रदम्  ॥  ३।७५।२२  ॥   

अथ पम्पाप्राप्तिमाह स राम इति । परमं ह्रदं पम्पाख्यं सरः  ॥  ३।७५।२२  ॥   

  

पुष्पितोपवनोपेतां सालचम्पकशोभिताम् ।  

षट्पदौघसमाविष्टां श्रीमतीमतुलप्रभाम्  ॥  ३।७५।२३  ॥   

स्फटिकोपमतोयाढ्यां श्लक्ष्णवालुकसन्तताम् ।  

स तां दृष्ट्वा पुनः पम्पां पद्मसौगन्धिकैर्युताम् ।  

इत्युवाच तदा वाक्यं लक्ष्मणं सत्यविक्रमः  ॥  ३।७५।२४  ॥   

पाप्त्यनन्तरं पम्पां दृष्ट्वा लक्ष्मणं प्रत्याह पुष्पितेत्यादि
सार्धश्लोकद्वयम् । सालाः सर्जकवृक्षाः । चम्पकाः चाम्पेयवृक्षाः  ॥ 
३।७५।२३,२४  ॥   

  

अस्यास्तीरे तु पूर्वोक्तः पर्वतो धातुमण्डितः ।  

ऋश्यमूक इति ख्यातः पुण्यः पुष्पितपादपः  ॥  ३।७५।२५  ॥   

अस्या इति । पूर्वोक्तः कबन्धेनेति शेषः  ॥  ३।७५।२५  ॥   

  

हरेर्ऋक्षरजोनाम्नः पुत्रस्तस्य महात्मनः ।  

अध्यास्ते तं महावीर्यः सुग्रीव इति विश्रुतः  ॥  ३।७५।२६  ॥   

हरेर्वानरस्य । तस्य प्रसिद्धस्य । तमृश्यमूकम्  ॥  ३।७५।२६  ॥   

  

सुग्रीवमभिगच्छ त्वं वानरेन्दं नरर्षभ ।  

इत्युवाच पुनर्वाक्यं लक्ष्मणं सत्यविक्रमम्  ॥  ३।७५।२७  ॥   

सुग्रीवमिति । अभिगच्छेत्यनन्तरमित्युक्त्वेति शेषः । इति
वक्ष्यमाणप्रकारेण सुग्रीवमभिगच्छेत्युक्त्वा लक्ष्मणं
पुनरित्युवाचेत्यन्वयः  ॥  ३।७५।२७  ॥   

  

राज्यभ्रष्टेन दीनेन तस्यामासक्तचेतसा ।  

कथं मया विना शक्यं सीतां लक्ष्मण जीवितुम्  ॥  ३।७५।२८  ॥   

राज्यभ्रष्टेन अत एव दीनेन सर्वदैन्यपरिहारार्थं तस्यां सीतायाम्
आसक्तचेतसा मया, सीतां विना कथं जीवितुं शक्यम्  ॥  ३।७५।२८  ॥   

  

इत्येवमुक्त्वा मदनाभिपिडितः स लक्ष्मणं वाक्यमनन्यचेतसम् ।  

विवेश पम्पां नलीनीं मनोहरां रघूत्तमः शोकविषादयन्त्रितः  ॥  ३।७५।२९  ॥   

अनन्यचेतसं स्ववाक्यश्रवणे सावधानम् । विवेश स्नानायेति शेषः । नलिनीं
सरसीम् । शोकः, दुःखम्, विषादः तत्कृतः कार्यकरणापाटवरूपशरीरावसादः ताभ्यां
यन्त्रितः नियमितः, तत्परवश इत्यर्थः  ॥  ३।७५।२९  ॥   

  

ततो महद्वर्त्म सुदूरसङ्क्रमः क्रमेण गत्वा प्रतिकूलधन्वनम् ।  

ददर्श पम्पां शुभदर्शकाननामनेकनानाविधपक्षिजालकाम्  ॥  ३।७५।३०  ॥   

इत्यार्षे श्रीमद्रामायणे आदिकाव्ये श्रीमद्वाल्मीकीये
चतुर्विंशत्सहस्रिकायां संहितायां श्रीमदारण्यकाण्डे पञ्चसप्ततितमः सर्गः
 ॥  ७५  ॥  ॥  श्रीरामचन्द्रार्पणमस्तु  ॥   ॥  इत्यरण्यकाण्डम्  ॥   

सर्गार्थं सङ्गृह्णाति तत इति । सुदूरं सङ्क्रमः गमनं यस्य तथा दूरादागत
इत्यर्थः । प्रतिकूलधन्वनं पथिकजनप्रतिकूलभूतमरुकान्तारम्,
कबन्धवनमित्यर्थः । क्रमेण अनेकविघ्ननिवृत्तिपूर्वकं गत्वा शुभः शोभनः
दर्शः दर्शनं यस्य तादृशं काननं यस्यास्ताम् । अनेके नानाजातीयाः बहवो वा
नानाविधाः नानासंस्थानाः पक्षिणः शुकशारिकाकोकिलप्रभृतयः तेषां जालकानि
समूहाः यस्यां ताम् । यद्वा अनेकानि नानाविधपक्षिजालकानि यस्यां ताम्,
काननद्वारा पक्षिजालवत्त्वम्, तादृशीं पम्पां ददर्श । अस्मिन्सर्गे
त्रिंशच्छ्लोकाः । न्यूनातिरेकसद्भावस्तु कोशेषु बहुधा दृश्यते  ॥  ३।७५।३०
 ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने पञ्चसप्ततितमः सर्गः  ॥  ७५  ॥   

  

इत्थं कौशिकदिव्यवंशकलशीवाराशिराकाशशी  

पादाम्भोजमरन्दभोगरसिकः श्रीमच्छठारेर्गुरोः ।  

आलोक्याखिलदेशिकोत्तमकृतव्याख्यानशैलीश्चिरं  

व्याचख्यौ तदरण्यकाण्डमखिलं गोविन्दराजाभिधः  ॥   


