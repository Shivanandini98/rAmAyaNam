+++
title = "०५८ रामशोकः"
title_english = "058 Rama anguishes for Seetha s aloneness"

+++


स दृष्ट्वा लक्ष्मणं दीनं शून्ये दशरथात्मजः ।  

पर्यपृच्छत धर्मात्मा वैदेहीमागतं विना  ॥  ३।५८।१  ॥   

अथ सीताप्राप्तिसन्देहकृतशोकप्रलापो ऽष्टपञ्चाशे स दृष्ट्वेत्यादि । शून्ये
वने वैदेहीं विना आगतं वैदेहीं विसृज्यागतं लक्ष्मणं पर्यपृच्छत
पर्यपृच्छत्  ॥  ३।५८।१  ॥   

  

प्रस्थितं दण्डकारण्यं या मामनुजगाम ह ।  

क्व सा लक्ष्मण वैदेही यां हित्वा त्वमिहागतः  ॥  ३।५८।२  ॥   

प्रश्नस्वरूपमाह प्रस्थितमित्यादिना । दण्डकारण्यं प्रति प्रस्थितम्  ॥ 
३।५८।२  ॥   

  

राज्यभ्रष्टस्य दीनस्य दण्डकान् परिधावतः ।  

क्व सा दुःखसहाया मे वैदेही तनुमध्यमा  ॥  ३।५८।३  ॥   

दुःखसहाया समानदुःखेत्यर्थः  ॥  ३।५८।३  ॥   

  

यां विना नोत्सहे वीर मुहूर्तमपि जीवितुम् ।  

क्व सा प्राणसहाया मे सीता सुरसुतोपमा  ॥  ३।५८।४  ॥   

सुरसुता सुरस्त्री  ॥  ३।५८।४  ॥   

  

पतित्वममराणां वा पृथिव्याश्चापि लक्ष्मण ।  

तां विना तपनीयाभां नेच्छेयं जनकात्मजाम्  ॥  ३।५८।५  ॥   

तपनीयं स्वर्णम् । इच्छेयम् इच्छामि  ॥  ३।५८।५  ॥   

  

कच्चिज्जीवति वैदेही प्राणैः प्रियतरा मम ।  

कच्चित्प्रवाजनं सौम्य न मे मिथ्या भविष्यति  ॥  ३।५८।६  ॥   

प्राणैः प्राणेभ्यः । प्रव्राजनं चतुर्दशवर्षवनवासः । मिथ्या असत्यं न
भविष्यति कच्चित् । चतुर्दशवर्षसमाप्तावेव सीतावियोगजं जीववियोगं किं
प्राप्स्यामीत्यर्थः  ॥  ३।५८।६  ॥   

  

सीतानिमित्तं सौमित्रे मृते मयि गते त्ययि ।  

कच्चित् सकामा सुखिता कैकेयी सा भविष्यति  ॥  ३।५८।७  ॥   

सीतानिमित्तं सीताविनाशनिमित्तम् । त्वयि गते, अयोध्यामिति शेषः ।
सकामेत्यनेन रामस्य हृदये कैकेयी स्वविनाशार्थमेव वनं प्रेषितवतीति सदा
वर्तते । तदिदीनीं सुप्तप्रमत्तकुपितानां भावज्ञानं दृष्टमिति न्यायेन
व्यक्तीकृतम्  ॥  ३।५८।७  ॥   

  

सपुत्रराज्यां सिद्धार्थां मृतपुत्रा तपस्विनी ।  

उपस्थास्यति कौसल्या कच्चित् सौम्य न केकयीम्  ॥  ३।५८।८  ॥   

तपस्विनी शोच्या  ॥  ३।५८।८  ॥   

  

यदि जीवति वैदेही गमिष्याम्याश्रमं पुनः ।  

सुवृत्ता यदि वृत्ता सा प्राणांस्त्यक्ष्यामि लक्ष्मण  ॥  ३।५८।९  ॥   

वृत्ता परेता । सुवृत्ता स्वाचारा  ॥  ३।५८।९  ॥   

  

यदि मामाश्रमगतं वैदेही नाभिभाषते ।  

पुनः प्रहसिता सीता विनशिष्यामि लक्ष्मण  ॥  ३।५८।१०  ॥   

प्रहसिता प्रहसितमुखी  ॥  ३।५८।१०  ॥   

  

ब्रूहि लक्ष्मण वैदेही यदि जीवति वा न वा ।  

त्वयि प्रमत्ते रक्षोभिर्भक्षिता वा तपस्विनी  ॥  ३।५८।११  ॥   

यदि जीवति तदा ब्रूहि वद । वैदेही जीवति वा न वा । न वेत्यस्य विवरणं
त्वयीति । प्रमत्ते अनवहिते  ॥  ३।५८।११  ॥   

  

सुकुमारी च बाला च नित्यं चादुःखदर्शिनी ।  

मद्वियोगेन वैदेही व्यक्तं शोचति दुर्मनाः  ॥  ३।५८।१२  ॥   

दुःखं पश्यतीति दुःखदर्शिनी सा न भवतीत्यदुःखदर्शिनी । शोचति अशोचत् ।
वनवास इति शेषः । दुर्मनाः चिन्ताकुलेति यावत्  ॥  ३।५८।१२  ॥   

  

सर्वथा रक्षसा तेन जिह्मेन सुदुरात्मना ।  

वदता लक्ष्मणेत्युच्चैस्तवापि जनितं भयम्  ॥  ३।५८।१३  ॥   

जिह्मेन कपटेन । तवापि अतिशूरस्यापि  ॥  ३।५८।१३  ॥   

  

श्रुतस्तु शङ्के वैदेह्या स स्वरः सदृशो मम ।  

त्रस्तया प्रेषितस्त्वं च द्रष्टुं मां शीघ्रमागतः  ॥  ३।५८।१४  ॥   

मम स्वरेण यस्मादागतः तस्मात् सः स्वरो वैदेह्या श्रुतः त्रस्तया तया त्वं
प्रेषितश्चेति शङ्क इति योजना  ॥  ३।५८।१४  ॥   

  

सर्वथा तु कृतं कष्टं सीतामुत्सृजता वने ।  

प्रतिकर्तुं नृशंसानां रक्षसां दत्तमन्तरम्  ॥  ३।५८।१५  ॥   

कष्टमेवाह प्रतीति । प्रतिकर्तुं मत्कृतापकारस्य प्रत्यपकारं कर्तुम् ।
अन्तरम् अवकाशो दत्तः  ॥  ३।५८।१५  ॥   

  

दुःखिताः खरघातेन राक्षसाः पिशिताशनाः ।  

तैः सीता निहता घोरैर्भविष्यति न संशयः  ॥  ३।५८।१६  ॥   

प्रतीकारमेवाह दुःखिता इति । पिशिताशनत्वं निहनने हेतुः  ॥  ३।५८।१६  ॥   

  

अहो ऽस्निन् व्यसने मग्नः सर्वथा शत्रुसूदन ।  

किन्न्विदानीं करिष्यामि शङ्के प्राप्तव्यमीदृशम्  ॥  ३।५८।१७  ॥   

अहो ऽस्मिन्निति सन्धिरार्षः । ईदृशं व्यसनमज्जनं प्राप्तव्यमिति शङ्के  ॥ 
३।५८।१७  ॥   

  

इति सीतां वरारोहां चन्तयन्नेव राघवः ।  

आजगाम जनस्थानं त्वरया सहलक्ष्मणः  ॥  ३।५८।१८  ॥   

वरारोहामिति चिन्ताहेतुसौन्दर्यातिशयोक्तिः  ॥  ३।५८।१८  ॥   

  

विगर्हमाणो ऽनुजमार्तरूपं क्षुधा श्रमाच्चैव पिपासया च ।  

विनिःश्वसन् शुष्कमुखो विवर्णः प्रतिश्रयं प्राप्य समीक्ष्य शून्यम्  ॥ 
३।५८।१९  ॥   

स्वमाश्रमं सम्प्रविगाह्य वीरो विहारदेशाननुसृत्य कांश्चित् ।  

एतत्तदित्येव निवासभूमौ प्रहृष्टरोमा व्यथितो बभूव  ॥  ३।५८।२०  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे अष्टपञ्चाशः
 ॥  ५८  ॥   

विगर्हमाण इत्यादिश्लोकद्वयमेकान्वयम् । वक्ष्यमाणानेकसर्गार्थसङ्ग्रहरूपम्
। श्रमात् बहुदूरधावनात् । प्रतिश्रयं स्वाश्रमप्रदेशम् । शून्यं सीतारहितं
प्रतिश्रयमित्यनुषज्यते । अनन्तरं स्वाश्रमं सम्प्रविगाह्य प्रविश्य तमपि
शून्यं समीक्ष्येति शेषः । तदनु सीतायाः कांश्चिद्विहारदेशाननुसृत्य
विचित्य तानपि शून्यान् समीक्ष्य तत्रत्यनिवासभूमौ क्रीडास्थाने । तदेतदिति
। तादृशमेतादृशमिति विहारविशेषं स्मृत्वा प्रहृष्टरोमा सन् शोकेन व्यथितो
बभूव  ॥  ३।५८।१९,२०  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने अष्टपञ्चाशः सर्गः  ॥  ५८  ॥   


