+++
title = "००३ राम-विराधयुद्धम्"
title_english = "003 Viradha attacks Sri Rama and Lakshmana"

+++


अथोवाच पुनर्वाक्यं विराधः पूरयन् वनम् ।  

आत्मानं पृच्छते ब्रूतं कौ युवां क्व गमिष्यथः  ॥  ३।३।१  ॥   

अथ विराधानुग्रहाय तदाक्रमणं तृतीये अथोवाचेत्यादि । पूरयन्, शब्देनेति
शेषः । आत्मानं युष्मत्स्वरूपं पृच्छते मह्यमिति शेषः । ब्रूतमिति
लोण्मध्यमपुरुषद्विचनम् । प्रश्नप्रकारमाह काविति  ॥  ३।३।१  ॥   

  

तमुवाच ततो रामो राक्षसं ज्वलिताननम् ।  

पृच्छन्तं सुमहातेजा इक्ष्वाकुकुलमात्मनः  ॥  ३।३।२  ॥   

राक्षसत्वेन प्रकृत्या ज्वलिताननमिति भयहेतूक्तिः । आत्मनः सम्बन्धि
इक्ष्वाकुकुलमुवाचेत्यन्वः । इश्वाकुवंश्यदशरथपुत्रावावां पितृवचवनाद्वनं
गमिष्याव इत्युवाचेत्यर्थः  ॥  ३।३।२  ॥   

  

क्षत्ित्रयौ वृत्तसम्पन्नौ विद्धि नौ वनगोचरौ ।  

त्वां तु वेदितुमिच्छावः कस्त्वं चरसि दण्डकान्  ॥  ३।३।३  ॥   

अधर्मचारिणौ पापाविति पूर्वोक्तविराधवचनस्योत्तरमाह क्षत्ित्रयौ
वृत्तसम्पन्नाविति । त्वामिति कस्य पुत्रः किम्प्रभाव इति
ज्ञातुमिच्छामीत्यर्थः । ऽअहं वनमिदं दुर्गं विरोधो राक्षसःऽ इति
नामजात्योः पूर्वमुक्तत्वान्न तद्विषयो ऽयं प्रश्नः  ॥  ३।३।३  ॥   

  

तमुवाच विराधस्तु रामं सत्यपराक्रमम् ।  

हन्त वक्ष्यामि ते राजन् निबोध मम राघव  ॥  ३।३।४  ॥   

तमिति । हन्तेति स्वाभिप्रायकीर्तनोद्योगजगर्वेण । मम मत्तः मे स्वरूपमिति
शेषः । निबोधेत्युवाचेत्यन्वयः  ॥  ३।३।४  ॥   

  

पुत्रः किल जयस्याहं मम माता शतह्रदा ।  

विराध इति मामाहुः पृथिव्यां सर्वराक्षसाः  ॥  ३।३।५  ॥   

विराधः विगताराधनः दुराराध्य इत्यन्वर्थसञ्ज्ञः । राक्षसाः सजातीयाः,
सजातीयैः कृतं नामेदं न तु मातापितृभ्यामिति भावः  ॥  ३।३।५  ॥   

  

तपसा चापि मे प्राप्ता ब्रह्मणो हि प्रसादजा ।  

शस्त्रेणावध्यता लोके ऽच्छेद्याभेद्यत्वमेव च  ॥  ३।३।६  ॥   

चापि किञ्च । तपसा साधनेन ब्रह्मणः प्रसादजा शस्त्रेणावध्यता अमारणीयता
प्राप्ता । अच्छेद्याभेद्यत्वं च प्राप्तम्,
प्राणवियोजनहेतुखण्डनविदारणानर्हत्वं च प्रप्तमित्यर्थः  ॥  ३।३।६  ॥   

  

उत्सृज्य प्रमदामेनामनपेक्षौ यथागतम् ।  

त्वरमाणौ पलायेथां न वां जीवितमाददे  ॥  ३।३।७  ॥   

अनपेक्षौ अपेक्षायां मरणं ध्रुवमिति भावः । त्वरमाणौ मन्दगमने मे
मनश्चलेदिति भावः । न वां जीवितमाददे उत्तमप्रमदारत्नप्रापणादिति भावः  ॥ 
३।३।७  ॥   

  

तं रामः प्रत्युवाचेदं कोपसंरक्तलोचनः ।  

राक्षसं विकृताकारं विराधं पापचेतसम्  ॥  ३।३।८  ॥   

तम् एवं परूषं वदन्तम् । परुषवचनादेव हेतोः कोपसंरक्तलोचनः । विकृताकारं
विकृताकारमपि पापे सीताहरणे चेतो यस्य तम्  ॥  ३।३।८  ॥   

  

क्षुद्र धिक् त्वां तु हीनार्थं मृत्युमन्वेषसे ध्रुवम् ।  

रणे सम्प्राप्स्यसे तिष्ठ न मे जीवन् गमिष्यति  ॥  ३।३।९  ॥   

क्षुद्र हीनजाते धिक्कारे हेतुरयम् । हीनार्थम्
उत्तमाङ्गनाभिलाषरूपहीनप्रयोजनमिति यावत् । मृत्युम् अन्वेषणहेतुं मरणं
सम्प्राप्स्ये अन्वेषणं सफलं भविष्यतीत्यर्थः । तदा किञ्चिदुपेक्षया
गन्तुमुद्युक्तं प्रत्याह तिष्ठति । गमनं च दुर्लभमित्याह नेति । मे पुरत
इति शेषः  ॥  ३।३।९  ॥   

  

ततः सज्यं धनुः कृत्वा रामः सुनिशितान् शरान् ।  

सुशीघ्रमभिसन्धाय राक्षसं निजघान ह  ॥  ३।३।१०  ॥   

राक्षसं प्रति शरान् निजघान अमुञ्चत् । "हन हिंसागत्योः" इति धातुः  ॥ 
३।३।१०  ॥   

  

धनुषा ज्यागुणवता सप्त बाणान् मुमोच ह ।  

रुक्मपुङ्खान् महावेगान् सुपर्णानिलतुल्यगान्  ॥  ३।३।११  ॥   

पुनः शरान् विशिंषन्नाह धनुषेति । ज्यारूपो गुणो रज्जुः तद्वता । महावेगान्
अत एव सुपर्णानिलाभ्यां तुल्यं गच्छन्तीति तथोक्तान्  ॥  ३।३।११  ॥   

  

ते शरीरं विराधस्य भित्त्वा बर्हिणवाससः ।  

निपेतुः शोणितादिग्धा धरण्यां पावकोपमाः  ॥  ३।३।१२  ॥   

ब्रर्हिणवासस इति स्वार्थे इनच् । बर्हिणवाससः बर्हपत्त्रा इत्यर्थः ।
शोणितेन आदिग्धाः ईषल्लिप्ताः रक्तोद्गमात्पूर्वमेव शरीरान्निर्गमादितिः
भावः । पावकोपमा इति भूस्थतृणादिदहनादग्निसाम्यसिद्धिः  ॥  ३।३।१२  ॥   

  

स विद्धो न्यस्य वैदेहीं शूलमुद्यम्य राक्षसः ।  

अभ्यद्रवत्सुसङ्क्रुद्धस्तदा रामं सलक्ष्मणम्  ॥  ३।३।१३  ॥   

विद्धः बाणवेधजनितवेदनातिशयवान् । न्यस्य भूमौ निक्षिप्य  ॥  ३।३।१३  ॥   

  

स विनद्य महानादं शूलं शक्रध्वजोपमम् ।  

प्रगृह्याशोभत तदा व्यात्तानन इवान्तकः  ॥  ३।३।१४  ॥   

महान् नादः प्रतिध्वनिर्यस्मिंस्तद्यथा भवति तथा विनद्य । शक्रध्वजोपमं
तद्वदुन्नतम् । व्यात्ताननः विवृत्तास्यः । अनेन प्रसारितजिह्वत्वं
लक्ष्यते । शूलोपमेयतालाभाय  ॥  ३।३।१४  ॥   

  

अथ तौ भ्रातरौ दीप्तं शरवर्षं ववर्षतुः ।  

विराधे राक्षसे तस्मिन् कालान्तकयमोपमे  ॥  ३।३।१५  ॥   

अथ सीतानिक्षेपानन्तरम् । यथेष्टं बाणमोचनार्हत्वाद्दीप्तं
पूर्वबाणेभ्यस्तेजस्विनम् । शरवर्षं शरसमूहम् । उभाभ्यामपि मोचनीयत्वे
हेतवः राक्षस इत्यादिविशेषणानि । कालान्तकयमोपमे काले संहारकाले अन्तको
नाशको यो यमस्तत्तुल्ये  ॥  ३।३।१५  ॥   

  

स प्रहस्य महारौद्रः स्थित्वाजृम्भत राक्षसः ।  

जृम्भमाणस्य ते बाणाः कायान्निष्पेतुराशुगाः  ॥  ३।३।१६  ॥   

प्रहस्य किमेतैर्मशकप्रायैरिति हसित्वा । अजृम्भत गात्रविनाममकरोत् । बाणाः
काये किञ्चिल्लग्नाः । आशु गच्छन्तीत्याशुगाः, आशुगा अपीत्यर्थः ।
निष्पेतुः जगलुः  ॥  ३।३।१६  ॥   

  

स्पर्शात्तु वरदानेन प्राणान् संरोध्य राक्षसः ।  

विराधः शूलमुद्यम्य राघवावभ्यधावत  ॥  ३।३।१७  ॥   

वरदानेन स्पर्शात्सम्बन्धात् । प्राणान् प्राणवायून् । संरोध्य हृदये
समूह्य, बलं कृत्वेत्यर्थः । ३।३।१७  ॥   

  

तच्छूलं वज्रसङ्काशं गगने ज्वलनोपमम् ।  

द्वाभ्यां शराभ्यां चिच्छेद रामः शस्त्रभृतां वरः  ॥  ३।३।१८  ॥   

तत् हस्तस्थम् । गगने ज्वलनः आकाशस्थाग्निः तदुपममित्यभूतोपमा  ॥  ३।३।१८
 ॥   

  

तद्रामविशिखच्छिन्नं शूलं तस्य कराद्भुवि ।  

पपाताशनिना छिन्नं मेरोरिव शिलातलम्  ॥  ३।३।१९  ॥   

अशनिना वज्रेण  ॥  ३।३।१९  ॥   

  

तौ खङ्गौ क्षिप्रमुद्यम्य कृष्णसर्पोपमौ शुभौ ।  

तूर्णमापततस्तस्य तदा प्रहरतां बलात्  ॥  ३।३।२०  ॥   

प्रहरतां प्राहरताम्  ॥  ३।३।२०  ॥   

स वध्यमानस्सुभृशं बाहुभ्यां परिरभ्य तौ ।  

अप्रकम्प्यौ नरव्याघ्रौ रोद्रः प्रस्थातुमैच्छत  ॥  ३।३।२१  ॥   

अप्रकम्प्यौ चालयितुमप्यशक्यौ, किम्पुनः परिग्रहीतुमिति कविः परिहसति ।
रौद्रः रौद्राकृतिः । अप्रकम्प्यत्वे हेतुः नरव्याघ्राविति । नरव्याघ्रौ
पुरुषोत्तमौ  ॥  ३।३।२१  ॥   

  

तस्याभिप्रायमाज्ञाय रामो लक्ष्मणमब्रवीत् ।  

वहत्वयमलं तावत् पथानेन तु राक्षसः  ॥  ३।३।२२  ॥   

यथा चेच्छति सोमित्रे तथा वहतु राक्षसः ।  

अयमेव हि नः पन्था येन याति निशाचरः  ॥  ३।३।२३  ॥   

अभिप्रायं वनान्तर्नयनेच्छाम् । वहतु नौ प्रापयतु, अनेन आवाभ्यां गन्तव्येन
पथा वहतु अथवा यथेच्छति येन मार्गेण गन्तुमिच्छति तथा वहतु, उभयथापि न दोष
इति भावः । तत्र हेतुमाह अयमिति । नः वनमध्यगमनच्छूनामस्माकम्  ॥  ३।३।२२,२३
 ॥   

  

स तु स्वबलवीर्येण समुत्क्षिप्य निशाचरः ।  

बालाविव स्कन्धगतौ चकारातिबलौ ततः  ॥  ३।३।२४  ॥   

तावारोप्य ततः स्कन्धं राघवौ रजनीचरः ।  

विराधो निनदन् घोरं जगामाभिमिखो वनम्  ॥  ३।३।२५  ॥   

अतिबलौ रामलक्ष्मणौ समुत्क्षिप्य बालाविव स्कन्धगतौ चकार, तयोरिच्छावशादिति
भावः  ॥  ३।३।२४,२५  ॥   

  

वनं महामेघनिभं प्रविष्टो द्रुमैर्महद्भिर्विविधैरुपेतम् ।  

नानाविधैः पक्षिशतैर्विचित्रं शिवायुतं व्यालमृगैर्विकीर्णम्  ॥  ३।३।२६
 ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे तृतीयः
सर्गः  ॥  ३  ॥   

इमावपि स्वाभीष्टवनं प्रविष्टावित्याशयेनाह वनमिति । शिवाः सृगालविशेषाः
ताभिर्युतम् । व्यालमृगैः दुष्टमृगैः "दुष्टे द्विपे श्वापदे च व्यालः
पुंसि शठे ऽपि च" इति बाणः । अत्र सर्गे भगवतः स्वायत्तसकलप्रवृत्तिकत्वं
महाभयहेतावपि निर्भयत्वं च दर्शितम् । अस्मिन् सर्गे षड्विंशतिश्लोकाः  ॥ 
३।३।२६  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने तृतीयः सर्गः  ॥  ३  ॥   


