+++
title = "०६३ सम्पातिना नूतनपक्षप्राप्तिः"
title_english = "063 Sampaati gets new wings and flew away"

+++


एतैरन्यैश्च बहुभिर्वाक्यैर्वाक्यविदां वरः ।  

मां प्रशस्याभ्यनुज्ञाप्य प्रविष्टाः स स्वमाश्रमम्  ॥  ४।६३।१  ॥   

कन्दरात्तु विसर्पित्वा पर्वतस्य शनैःशनैः ।  

अहं विन्ध्यं समारुह्य भवतः प्रतिपालये  ॥  ४।६३।२  ॥   

एतैरित्यादि  ॥  ४।६३।१,२  ॥   

  

अद्य त्वेतस्य कालस्य साग्रं वर्षशतं गतम् ।  

देशकालप्रतीक्षो ऽस्मि हृदि कृत्वा मुनेर्वचः  ॥  ४।६३।३  ॥   

अद्य त्विति । पूर्वं निशाकरमुनिप्रयाणानन्तरम् अष्टौ वर्षसहस्राणि
व्यतीतानीत्युक्तवान् । अतः साग्रं वर्षशतं
गतमित्येतदष्टवर्षसहस्रोपलक्षणम्  ॥  ४।६३।३  ॥   

  

महाप्रस्थानमासाद्य स्वर्गते तु निशाकरे ।  

मां निर्दहति सन्तापो वितर्कैर्बहुभिर्वृतम्  ॥  ४।६३।४  ॥   

उत्थितां मरणे बुद्धिं मुनिवाक्यैर्निवर्तये ।  

बुद्धिर्या तेन मे दत्ता प्राणानां रक्षणाय तु ।  

सा मे ऽपनयते दुःखं दीप्तेवाग्निशिखा तमः  ॥  ४।६३।५  ॥   

बुध्यता च मया वीर्यं रावणस्य दुरात्मनः ।  

पुत्रः सन्तर्जितो वाग्भिर्न त्राता मैथिली कथम्  ॥  ४।६३।६  ॥   

तस्या विलपितं श्रुत्वा तौ च सीताविनाकृतौ ।  

न मे दशरथस्नेहात् पुत्रेणोत्पादितं प्रियम्  ॥  ४।६३।७  ॥   

तस्य त्वेवं ब्रुवाणस्य सम्पातेर्वानरैः सह ।  

उत्पेततुस्तदा पक्षौ समक्षं वनचारिणाम्  ॥  ४।६३।८  ॥   

वितर्कैः विविधविचारैः  ॥  ४।६३।४८  ॥   

स दृष्ट्वा स्वां तनुं पक्षैरुद्गतैररुणच्छदैः ।  

प्रहर्षमतुलं लेभे वानरांश्चेदमब्रवीत्  ॥  ४।६३।९  ॥   

ऋषेर्निशाकरस्यैव प्रभावादमितात्मनः ।  

आदित्यरश्मिनिर्दग्धौ पक्षौ मे पुनरुत्थितौ  ॥  ४।६३।१०  ॥   

यौवने वर्तमानस्य ममासीद्यः पराक्रमः ।  

तमेवाद्यानुगच्छामि बलं पौरुषमेव च  ॥  ४।६३।११  ॥   

सर्वथा क्रियतां यत्नः सीतामधिगमिष्यथ ।  

पक्षलाभो ममायं वः सिद्धिप्रत्ययकारकः  ॥  ४।६३।१२  ॥   

इत्युक्त्वा स हरीन् सर्वान् सम्पातिः पतगोत्तमः ।  

उत्पपात गिरेः शृङ्गाज्जिज्ञासुः खगमो गतिम्  ॥  ४।६३।१३  ॥   

तस्य तद्वचनं श्रुत्वा प्रीतिसंहृष्टमानसाः ।  

बभूवुर्हरिशार्दूला विक्रमाभ्युदयोन्मुखाः  ॥  ४।६३।१४  ॥   

अरुणच्छदैः अरुणबहिष्पत्रैः  ॥  ४।६३।९१४  ॥   

  

अथ पवनसमानविक्रमाः प्लवगवराः प्रतिलब्धपौरुषाः ।  

अभिजिदभिमुखा दिशं ययुर्जनकसुतापरिमार्गणोन्मुखाः  ॥  ४।६३।१५  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
त्रिषष्टितमः सर्गः  ॥  ६३  ॥   

अथेति । अभिजिदभिमुखाः अभिजिन्मुहूर्तप्रतीक्षकाः  ॥  ४।६३।१५  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने त्रिषष्टितमः सर्गः  ॥  ६३  ॥   


