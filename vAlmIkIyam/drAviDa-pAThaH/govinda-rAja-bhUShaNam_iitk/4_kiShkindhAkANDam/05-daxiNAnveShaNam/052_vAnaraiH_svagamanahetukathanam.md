+++
title = "०५२ वानरैः स्वगमनहेतुकथनम्"
title_english = "052 Vanaras deliverance from black hole"

+++


अथ तानब्रवीत्सर्वान् विक्रान्तात् हरिपुङ्गवान् ।  

इदं वचनमेकाग्रा तापसी धर्मचारिणी  ॥  ४।५२।१  ॥   

वानरा यदि वः खेदः प्रनष्टः फलभक्षणात् ।  

यदि चैतन्मया श्राव्यं श्रोतुमिच्छामि कथ्यताम्  ॥  ४।५२।२  ॥   

अथ हनुमता स्वागमनहेतुरुच्यते द्विपञ्चाशे अथेत्यादि  ॥  ४।५२।१,२  ॥   

  

तस्यास्तद्वचनं श्रुत्वा हनुमान् मारुतात्मजः ।  

आर्जवेन यथातत्त्वमाख्यातुमुपचक्रमे  ॥  ४।५२।३  ॥   

राजा सर्वस्य लोकस्य महेन्द्रवरुणोपमः ।  

रामो दाशरथिः श्रीमान् प्रविष्टो दण्डकावनम्  ॥  ४।५२।४  ॥   

लक्ष्मणेन सह भ्रात्रा वैदेह्या चापि भार्यया ।  

तस्य भार्या जनस्थानाद् रावणेन हृता बलात्  ॥  ४।५२।५  ॥   

आर्जवेन अकपटेन  ॥  ४।५२।३५  ॥   

  

वीरस्तस्य सखा राज्ञः सुग्रीवो नाम वानरः ।  

राजा वानरमुख्यानां येन प्रस्थापिता वयम्  ॥  ४।५२।६  ॥   

अगस्त्यचरितामाशां दक्षिणां यमरक्षिताम् ।  

सहैभिर्वानरैर्घोरैरङ्गदप्रमुखैर्वयम्  ॥  ४।५२।७  ॥   

रावणं सहिताः सर्वे राक्षसं कामरूपिणम् ।  

सीतया सह वैदेह्या मार्गध्वमिति चोदिताः  ॥  ४।५२।८  ॥   

विचित्य तु वयं सर्वे समग्रां दक्षिणां दिशम् ।  

बुभुक्षिताः परिश्रान्ता वृक्षमूलमुपाश्रिताः  ॥  ४।५२।९  ॥   

विवर्णवदनाः सर्वे सर्वे ध्यानपरायणाः ।  

नाधिगच्छामहे पारं मग्नाश्चिन्तामहार्णवे  ॥  ४।५२।१०  ॥   

चारयन्तस्ततश्चक्षुर्दृष्टवन्तो वयं बिलम् ।  

लतापादपसञ्छन्नं तिमिरेण समावृतम्  ॥  ४।५२।११  ॥   

अस्माद्धंसा जलक्लिन्नाः पक्षैः सलिलविस्रवैः ।  

कुरराः सारसाश्चैव निष्पतन्ति पतत्ित्रणः ।  

साध्वत्र प्रविशामेति मया तूक्ताः प्लवङ्गमाः  ॥  ४।५२।१२  ॥   

वीर इति । दक्षिणामाशां येन प्रस्थापिताः स राजा ऽस्तीति पूर्वेणान्वयः  ॥ 
४।५२।६१२  ॥   

  

तेषामपि हि सर्वेषामनुमानमुपागतम् ।  

गच्छाम प्रविशामेति भर्तृकार्यत्वरान्विताः  ॥  ४।५२।१३  ॥   

ततो गाढं निपतिता गृह्य हस्तौ परस्परम् ।  

इदं प्रविष्टाः सहसा बिलं तिमिरसंवृतम्  ॥  ४।५२।१४  ॥   

अनुमानमुपागतं जलचरसत्त्वदर्शनेन जलबुद्धिर्जातेत्यर्थः । यद्वा तेषामपीति
भर्तृकार्यत्वरान्विताः सन्तो गच्छामः, बिलद्वारमिति शेषः । बिलं प्रविशाम
इति अनुमानम् अङ्गीकरणम्  ॥  ४।५२।१३,१४  ॥   

  

एतन्नः कार्यमेतेन कृत्येन वयमागताः ।  

त्वां चैवोपगताः सर्वे परिद्यूना बुभुक्षिताः  ॥  ४।५२।१५  ॥   

आतिथ्यधर्मदत्तानि मूलानि च फलानि च ।  

अस्माभिरुपभुक्तानि बुभुक्षापरिपीडितैः  ॥  ४।५२।१६  ॥   

यत्त्वया रक्षिताः सर्वे म्रियमाणा बुभुक्षया ।  

ब्रूहि प्रत्युपकारार्थं किं ते कुर्वन्तु वानराः  ॥  ४।५२।१७  ॥   

एवमुक्ता तु सर्वज्ञा वानरैस्तैः स्वयम्प्रभा ।  

प्रत्युवाच ततः सर्वानिदं वानरयूथापान्  ॥  ४।५२।१८  ॥   

परिद्यूनाः परिक्षीणाः  ॥  ४।५२।१५१८  ॥   

  

सर्वेषां परितुष्टा ऽस्मि वानराणां तरस्विनाम् ।  

चरन्त्या मम धर्मेण न कार्यमिह केनचित्  ॥  ४।५२।१९  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
द्विपञ्चाशः सर्गः  ॥  ५२  ॥   

सर्वेषामिति । सम्बन्धसामान्ये षष्ठी  ॥  ४।५२।१९  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने द्विपञ्चाशः सर्गः  ॥  ५२  ॥   


