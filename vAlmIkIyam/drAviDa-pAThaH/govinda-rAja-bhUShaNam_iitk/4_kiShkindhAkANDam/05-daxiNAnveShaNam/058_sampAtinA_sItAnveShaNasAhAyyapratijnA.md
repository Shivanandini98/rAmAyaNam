+++
title = "०५८ सम्पातिना सीतान्वेषणसाहाय्यप्रतिज्ञा"
title_english = "058 Sampaati informs Angada about Seetha"

+++


इत्युक्तः करुणं वाक्यं वानरैस्त्यक्तजीवितैः ।  

सबाष्पो वानरान् गृध्रः प्रत्युवाच महास्वनः  ॥  ४।५८।१  ॥   

अथ सम्पातिना सीतास्थानकथनमष्टपञ्चाशे इत्युक्त इत्यादि  ॥  ४।५८।१  ॥   

  

यवीयान् मम स भ्राता जटायुर्नाम वानराः ।  

यमाख्यात हतं युद्धे रावणेन बलीयसा  ॥  ४।५८।२  ॥   

वृद्धभावादपक्षत्वाच्छृण्वंस्तदपि मर्षये ।  

नहि मे शक्तिरस्त्यद्य भ्रातुर्वैरविमोक्षणे  ॥  ४।५८।३  ॥   

यवीयानिति । आख्यात भूते लोट्  ॥  ४।५८।२,३  ॥   

  

पुरा वृत्रवधे वृत्ते परस्परजयैषिणौ ।  

आदित्यमुपयातौ स्वो ज्वलन्तं रश्मिमालिनम्  ॥  ४।५८।४  ॥   

पुरेति, परस्परवेगातिशयख्यापनपरावित्यर्थः । आदित्यमुपयातौ सूर्यसमीपं गतौ
स्वः  ॥  ४।५८।४  ॥   

  

आवृत्त्याकाशमार्गे तु जवेन स्म गतौ भृशम् ।  

मध्यं प्राप्ते दिनकरे जटायुरवसीदति  ॥  ४।५८।५  ॥   

आवृत्त्या मण्डलगत्या । स्मशब्दस्य अवसीदतीत्यनेन सम्बन्धः  ॥  ४।५८।५  ॥   

  

तमहं भ्रातरं दृष्ट्वा सूर्यरश्मिभिरार्दितम् ।  

पक्षाभ्यां छादयामास स्नेहात्परमविह्विलः  ॥  ४।५८।६  ॥   

निर्दग्धपक्षः पतितो विन्ध्ये ऽहं वानरर्षभाः ।  

अहमस्मिन्वसन्भ्रातुः प्रवृत्तिं नोपलक्षये  ॥  ४।५८।७  ॥   

जटायुषस्त्वेवमुक्तो भ्रात्रा सम्पातिना तदा ।  

युवराजो महाप्राज्ञः प्रत्युवाचाङ्गदस्तदा  ॥  ४।५८।८  ॥   

जटायुषो यदि भ्राता श्रुतं ते गदितं मया ।  

आख्याहि यदि जानासि निलयं तस्य रक्षसः  ॥  ४।५८।९  ॥   

छादयामास आच्छादयम्  ॥  ४।५८।६९  ॥   

अदीर्घदर्शनं तं वै रावणं राक्षसाधिपम् ।  

अन्तिके यदि वा दूरे यदि जानासि शंस नः  ॥  ४।५८।१०  ॥   

ततो ऽब्रवीन्महातेजा ज्येष्ठो भ्राता जटायुषः ।  

आत्मानुरूपं वचनं वानरान् सम्प्रहर्षयन्  ॥  ४।५८।११  ॥   

निर्दग्धपक्षो गृध्रो ऽहं हीनवीर्यः प्लवङ्गमाः ।  

वाङ्मात्रेण तु रामस्य करिष्ये साह्यमुत्तमम्  ॥  ४।५८।१२  ॥   

अदीर्घदर्शनम् आगाम्यनर्थानवेक्षकम्  ॥  ४।५८।१०१२  ॥   

  

जानामि वारुणान् लोकान् विष्णोस्त्रैविक्रमानपि ।  

महासुरविमर्दान्वाप्यमृतस्य च मन्थनम्  ॥  ४।५८।१३  ॥   

रामस्य यदिदं कार्यं कर्तव्यं प्रथमं मया ।  

जरया च हृतं तेजः प्राणाश्च शिथिला मम  ॥  ४।५८।१४  ॥   

तरुणी रूपसम्पन्ना सर्वाभरणभूषिता ।  

ह्रियमाणा मया दृष्टा रावणेन दुरात्मना  ॥  ४।५८।१५  ॥   

वारुणान् लोकान् अतलवितलादिलोकान् । त्रैविक्रमान्
त्रिविक्रममितानुपरितनलोकानित्यर्थः । महासुरविमर्दान् देवासुरसङ्ग्रामान्
 ॥  ४।५८।१३१५  ॥   

  

क्रोशन्ती राम रामेति लक्ष्मणेति च भामिनी ।  

भूषणान्यपविध्यन्ती ग्रात्राणि च विधून्वती  ॥  ४।५८।१६  ॥   

सूर्यप्रभेव शैलाग्रे तस्याः कौशेयमुत्तमम् ।  

असिते राक्षसे भाति यथा वा तडिदम्बुदे  ॥  ४।५८।१७  ॥   

तां तु सीतामहं मन्ये रामस्य परिकीर्तनात् ।  

श्रूयतां मे कथयतो निलयं तस्य रक्षसः  ॥  ४।५८।१८  ॥   

अपविध्यन्ती छेदयन्ती  ॥  ४।५८।१६१८  ॥   

पुत्रो विश्रवसः साक्षाद् भ्राता वैश्रवणस्य च ।  

अध्यास्ते नगरीं लङ्कां रावणो नाम राक्षसः  ॥  ४।५८।१९  ॥   

इतो द्वीपः समुद्रस्य सम्पूर्णे शतयोजने ।  

तस्मिन् लङ्का पुरी रम्या निर्मिता विश्वकर्मणा  ॥  ४।५८।२०  ॥   

जाम्बूनदमयैर्द्वारैश्चित्रैः काञ्चनवेदिकैः ।  

प्राकारेणार्कवर्णेन महता सुसमावृता  ॥  ४।५८।२१  ॥   

तस्यां वसति वैदेही दीना कौशेयवासिनी ।  

रावणान्तःपुरे रुद्धा राक्षसीभिः सुरक्षिता  ॥  ४।५८।२२  ॥   

जनकस्यात्मजां राज्ञस्तत्र द्रक्ष्यथ मैथिलीम् ।  

लङ्कायामथ गुप्तायां सागरेण समन्ततः  ॥  ४।५८।२३  ॥   

सम्प्राप्य सागरस्यान्तं सम्पूर्णं शतयोजनम् ।  

आसाद्य दक्षिणं तीरं ततो द्रक्ष्यथ रावणम्  ॥  ४।५८।२४  ॥   

पुत्र इति । अध्यास्ते । "अधिशीङ्स्थासां कर्म" इति नगर्याः कर्मत्वम्  ॥ 
४।५८।१९२४  ॥   

  

तत्रैव त्वरिताः क्षिप्रं विक्रमध्वं प्लवङ्गमाः ।  

ज्ञानेन खलु पश्यामि दृष्ट्वा प्रत्यागमिष्यथ  ॥  ४।५८।२५  ॥   

तत्रैवेति । विक्रमध्वम् "वेः पादविहरणे" इत्यात्मनेपदम् । ज्ञानेन
दिव्यज्ञानेन  ॥  ४।५८।२५  ॥   

  

आद्यः पन्थाः कुलिङ्गानां ये चान्ये धान्यजीविनः ।  

द्वीतीयो बलिभोजानां ये च वृक्षफलाशिनः  ॥  ४।५८।२६  ॥   

दूरस्थदर्शनं भवतः कुतो जातम्? तत्राह आद्य इत्यादिना । कुलिङ्गानां
भूमिप्रत्यासन्नगगनचारिणम् । धान्यजीविनः पक्षिविशेषाः कुलिङ्गाः । "ये
चान्ये धान्यजीविनः" इति वचनात् । बलिभोजानां काकानाम्  ॥  ४।५८।२६  ॥   

  

भासास्तृतीयं गच्छन्ति क्रौञ्चाश्च कुररैः सह ।  

श्येनाश्चतुर्थं गच्छन्ति गृध्रा गच्छन्ति पञ्चमम्  ॥  ४।५८।२७  ॥   

भासा इति । भासाः जलवायसाः । "भासस्तु जलवायसः" इति निघण्टुः ।  

श्येनविशेषा इत्यप्याहुः  ॥  ४।५८।२७  ॥   

  

बलवीर्योपपन्नानां रूपयौवनशालिनाम् ।  

षष्ठस्तु पन्था हंसानां वैनतेयगतिः परा ।  

वैनतेयाच्च नो जन्म सर्वेषां वानरर्षभाः  ॥  ४।५८।२८  ॥   

बलेत्यदि । वैनतेयात् गरुडात् नः अस्माकं जन्म उत्पत्तिः । तेन तस्य या
सप्तमी गतिः सैवास्माकमपीत्यर्थः । नन्वारण्यकाण्डे "द्वौ पुत्रौ
विनतायास्तु गरुडो ऽरुण एव च । तस्माज्जातो ऽहमरुणात्सम्पातिस्तु ममाग्रजः
 ॥ " इति वचनेन जटायुषोक्तेनेदं विरुद्धमिति चेत्? न "वैनतेयात्" इत्यस्य
विनतापुत्रादरुणादित्यर्थ इत्यदोषात्। वैनतेयगतिरित्यत्र
वैनतेययोररुणगरुडयोर्गतिरित्यर्थः। अनेन दिव्यज्ञानहेतुर्जन्मोत्कर्ष उक्तः
 ॥  ४।५८।२८  ॥   

  

इहस्थो ऽहं प्रपश्यामि रावणं जानकीं तथा ।  

अस्माकमपि सौवर्णं दिव्यं चक्षुर्बलं तथा  ॥  ४।५८।२९  ॥   

तस्मादाहारवीर्येण निसर्गेण च वानराः ।  

आयोजनशतत्साग्राद्वयं पश्याम नित्यशः  ॥  ४।५८।३०  ॥   

न केवलं दिव्यज्ञानम्, दिव्यचक्षुरप्यस्तीत्याह इहस्थ इति । अपिशब्दो
भिन्नक्रमः चक्षुरित्यनेन सम्बध्यते । सौवर्णमित्यनेन
विशेषणेनातिदूरदर्शित्वमुक्तम् । आहारवीर्येण चक्षुष्याहारबलेनेत्यर्थः ।
निसर्गेण सौवर्णत्वनिबन्धनस्वभावेन  ॥  ४।५८।२९,३०  ॥   

  

अस्माकं विहिता वृत्तिर्निसर्गेण च दूरतः ।  

विहिता पादमूले तु वृत्तिश्चरणयोधिनाम्  ॥  ४।५८।३१  ॥   

वृत्तिः भक्ष्यग्रहणम् । चरणयोधिनां कुक्कुटानाम् । पादमूले
पादविकीर्णप्रदेशे । वृत्तिः जीवनम्  ॥  ४।५८।३१  ॥   

  

गर्हितं तु कृतं कर्म येन स्म पिशिताशिना ।  

प्रतीकार्यं च मे तस्य वैरं भ्रातुः कृतं भवेत्  ॥  ४।५८।३२  ॥   

गर्हितमिति । येन पिशिताशिना गर्हितं कर्म सीतापहरणरूपं कृतम् । मे
भ्रातुर्हेतोः प्रतीकार्यं तस्य वैरं कृतं प्रतिकृतं भवेत् । भवद्भिरिति
शेषः । अयं श्लोकः चरणयोधिनामित्यनन्तरं निवेशनीय इत्याहुः  ॥  ४।५८।३२  ॥   

  

उपायो दृश्यतां कश्चिल्लङ्घने लवाणाम्भसः ।  

अभिगम्य तु वैदेहीं समृद्धार्था गमिष्यथ  ॥  ४।५८।३३  ॥   

एवं प्रासङ्गिकं परिसमाप्य प्रकृतमाह उपाय इति । गमिष्यथेत्यत्र
किष्किन्धामिति शेषः  ॥  ४।५८।३३  ॥   

  

समुद्रं नेतुमिच्छामि भवद्भिर्वरुणालयम् ।  

प्रदास्याम्युदकं भ्रातुः स्वर्गतस्य महात्मनः  ॥  ४।५८।३४  ॥   

समुद्रमिति । नेतुमिच्छामि, मामिति शेषः । भवद्भिरिति करणे तृतीया  ॥ 
४।५८।३४  ॥   

  

ततो नीत्वा तु तं देशं तीरं नदनदीपतेः ।  

निर्दग्धपक्षं सम्पातिं वानराः सुमहौजसः  ॥  ४।५८।३५  ॥   

पुनः प्रत्यानयित्वा च तं देशं पतगेश्वरम् ।  

बभूवुर्वानरा हृष्टाः प्रवृत्तिमुपलभ्य ते  ॥  ४।५८।३६  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
अष्टपञ्चाशः सर्गः  ॥  ५८  ॥   

तीरं देशम्, तीरप्रदेशमित्यर्थः । तं देशं सम्पात्यावासभूतं देशं पुनः
प्रत्यानयित्वा प्रवृत्तिं वृत्तान्तम् उपलभ्य ते वानराः हृष्टाः बभूवुः  ॥ 
४।५८।३५,३६  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने अष्टपञ्चाशः सर्गः  ॥  ५८  ॥   


