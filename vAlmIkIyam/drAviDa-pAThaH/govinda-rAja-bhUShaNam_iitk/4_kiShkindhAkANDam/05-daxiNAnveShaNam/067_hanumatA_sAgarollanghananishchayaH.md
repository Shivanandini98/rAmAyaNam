+++
title = "०६७ हनुमता सागरोल्लङ्घननिश्चयः"
title_english = "067 Hanuma asserts his capabilities to leap the ocean"

+++


तं दृष्ट्वा जृम्भमाणं ते क्रमितुं शतयोजनम् ।  

वीर्येणापूर्यमाणं च सहसा वानरोत्तमम्  ॥  ४।६७।१  ॥   

सहसा शोकमुत्सृज्य प्रहेर्षेण समन्वताः ।  

विनेदुस्तुष्टुवुश्चापि हनुमन्तं महाबलम्  ॥  ४।६७।२  ॥   

प्रहृष्टा विस्मिताश्चैव वीक्षन्ते स्म समन्ततः ।  

त्रिविक्रमकृतोत्साहं नारायणमिव प्रजाः  ॥  ४।६७।३  ॥   

संस्तूयमानो हनुमान् व्यवर्धत महाबलः ।  

समाविध्य च लाङ्गूलं हर्षाच्च बलमोयिवान्  ॥  ४।६७।४  ॥   

तस्य संस्तूयमानस्य वृद्धैर्वानरपुङ्गवैः ।  

तेजसापूर्यमाणस्य रूपमासीदनुत्तमम्  ॥  ४।६७।५  ॥   

यथा विजृम्भते सिंहो विवृद्धो गिरिगह्वरे ।  

मारुतस्यौरसः पुत्त्रस्तथा सम्प्रति जृम्भते  ॥  ४।६७।६  ॥   

तं दृष्ट्वेत्यादि । जृम्भमाणं वर्धमानम्  ॥  ४।६७।१६  ॥   

  

अशोभत मुखं तस्य जृम्भमाणस्य धीमतः ।  

अम्बरीषमिवादीप्तं विधूम इव पावकः  ॥  ४।६७।७  ॥   

हरीणामुत्थितो मध्यात्सम्प्रहृष्टतनूरुहः ।  

अभिवाद्य हरीन्वृद्धान् हनुमानिदमब्रवीत्  ॥  ४।६७।८  ॥   

अशोभतेति । आदिप्तमम्बरीषमिव स्थितं जृम्भमाणस्य तस्य मुखं विधूमः पावक इव
अशोभत । अम्बरीषं भ्राष्ट्रम् । "क्लीबे ऽम्बरीषं भ्राष्टो ना" इत्यमरः  ॥ 
४।६७।७,८  ॥   

  

अरुजत्पर्वताग्राणि हुताशनसखो ऽनिलः ।  

बलवानप्रमेयश्च वायुराकाशगोचरः  ॥  ४।६७।९  ॥   

तस्याहं शीघ्रवेगस्य शीघ्रगस्य महात्मनः ।  

मारुतस्यौरसः पुत्त्रः प्लवने नास्ति मत्समः  ॥  ४।६७।१०  ॥   

अरुजदित्यादि । अनिलः गमनशीलः । "अन प्राणने" इत्यस्मादौणादिक इलप्रत्ययः ।
शीघ्रवेगस्य शीघ्राः वैनतेयादयः तेषां वेग इव वेगो यस्य सः तस्य ।
तत्साम्यमसहमानस्ततो ऽप्याधिक्यमाह शीघ्रगस्येति । यद्वा शीघ्रवेगस्य अत एव
शीघ्रगस्य  ॥  ४।६७।९,१०  ॥   

  

उत्सहेयं हि विस्तीर्णमालिखन्तमिवाम्बरम् ।  

मेरुं गिरिमसङ्गेन परिगन्तुं सहस्रशः  ॥  ४।६७।११  ॥   

बाहुवेगप्रणुन्नेन सागरेणाहमुत्सहे ।  

समाप्लावयितुं लोकं सपर्वतनदीह्रदम्  ॥  ४।६७।१२  ॥   

ममोरुजङ्घवेगेन भविष्यति समुत्थितः ।  

समुच्छ्रितमहाग्राहः समुद्रो वरुणालयः  ॥  ४।६७।१३  ॥   

उत्सहेयमिति । विस्तीर्णमिति मेरुविशेषणम् । वानरसेनाभयनिवृत्यर्थं
स्वोत्कर्षंमपि स्वयं निवेदयति  ॥  ४।६७।१११३  ॥   

  

पन्नगाशनमाकाशे पतन्तं पक्षिसेविते ।  

वैनतेयमहं शक्तः परिगन्तुं सहस्रशः  ॥  ४।६७।१४  ॥   

पन्नगाशनं स्वोचिताहारलाभाय निरवधिकत्वरामसम्पन्नम् । यद्वा
आहारग्रहणत्वरया सर्वेषां भयावहम् । पतन्तं न तु वर्तमानम् । आकाशे
स्वोचितक्षेत्रे । पक्षिसेवित इति स्वपरिकरसम्पत्तिरुच्यते । वैनतेयं
विनतापुत्रम् । अनेन कौमारावस्थायां बलवेगोत्कर्षः सूच्यते । अहं तस्यापि
प्राणदातुः पुत्रः । परिगन्तुं परितो गन्तुं प्रदक्षिणीकर्तुम् । सहस्रशः
एकयत्नेन सहस्रशः परिगन्तुं शक्तः । आजानसिद्धसामर्थ्यो ऽस्मि  ॥  ४।६७।१४
 ॥   

  

उदयात्प्रस्थितं वापि ज्वलन्तं रश्मिमालिनम् ।  

अनस्तमितमादित्यमभिगन्तुं समुत्सहे  ॥  ४।६७।१५  ॥   

उदयात् प्रस्थितम् उदयगिरेर्निर्गच्छन्तम् आदित्यं स्वस्थानात् प्राप्य तेन
सह गन्तुं प्रारभ्य ततः पूर्वमेवास्तगिरिमासाद्यानस्तमितं ज्वलन्तं
रश्मिमालिनमादित्यमभिगन्तुं प्रत्युद्गन्तुं समुत्सहे । ज्वलन्तमित्यनेन
मध्याह्न एवाभिगमनं सूच्यते  ॥  ४।६७।१५  ॥   

  

ततो भूमिमसंस्पृश्य पुनरागन्तुमुत्सहे ।  

प्रवेगेनैव महता भीमेन प्लवगर्षभाः  ॥  ४।६७।१६  ॥   

ततः सूर्यप्रत्युद्गमनानन्तरम् । भूमिमसंस्पृश्य कुत्राप्यविश्रम्य भीमेन
महता प्रवेगेन प्रारब्धवेगेनैव पुनरागन्तुं पुनरप्येकवारं
सूर्यमभिगन्तुमुत्सह इत्यर्थः । शतयोजनस्थां लङ्कां गन्तुं किमुत? इति भावः
 ॥  ४।६७।१६  ॥   

  

उत्सहेयमतिक्रान्तुं सर्वानाकाशगोचरान् ।  

सागरं शोषयिष्यामि दारयिष्यामि मेदिनीम्  ॥  ४।६७।१७  ॥   

पर्वतांश्चूर्णयिष्यामि प्लवमानः प्लवङ्गमाः ।  

हरिष्याम्यूरुवेगेन प्लवमानो महार्णवम्  ॥  ४।६७।१८  ॥   

उत्सहेयमिति । आकाशगोचरान् ग्रहनक्षत्रादीन्  ॥  ४।६७।१७,१८  ॥   

  

लतानां विविधं पुष्पं पादपानां च सर्वशः ।  

अनुयास्यन्ति मामद्य प्लवमानं विहायसा  ॥  ४।६७।१९  ॥   

लतानामिति । पुष्पमिति जात्येकवचनम्  ॥  ४।६७।१९  ॥   

  

भविष्यति हि मे पन्थाः स्वातेः पन्था इवाम्बरे ।  

चरन्तं घोरमाकाशमुत्पतिष्यन्तमेव वा  ॥  ४।६७।२०  ॥   

द्रक्ष्यन्ति निपतन्तं च सर्वभूतानि वानराः ।  

महामेघप्रतीकाशं मां च द्रक्ष्यथ वानराः  ॥  ४।६७।२१  ॥   

दिवमावृत्य गच्छन्तं ग्रसमानमिवाम्बरम् ।  

विधमिष्यामि जीमूतान् कम्पयिष्यामि पर्वतान् ।  

सागरं क्षोभयिष्यामि प्लवमानः समाहितः  ॥  ४।६७।२२  ॥   

भविष्यतीति । स्वातेः पन्थाः परिपूर्णताराच्छायापथः  ॥  ४।६७।२०२२  ॥   

  

वैनतेयस्य सा शक्तिर्मम या मारुतस्य वा  ॥  ४।६७।२३  ॥   

ऋते सुपर्णराजानं मारुतं वा महाजवम् ।  

न तद्भूतं प्रपश्यामि यन्मां प्लुतमनुव्रजेत्  ॥  ४।६७।२४  ॥   

निमेषान्तरमात्रेण निरालम्बनमम्बरम् ।  

सहसा निपतिष्यामि घनाद्विद्युदिवोत्थिता  ॥  ४।६७।२५  ॥   

भविष्यति हि मे रूपं प्लवमानस्य सागरे ।  

विष्णोर्विक्रममाणस्य पुरा त्रीन् विक्रमानिव  ॥  ४।६७।२६  ॥   

बुद्ध्या चाहं प्रपश्यामि मनश्चेष्टा च मे तथा ।  

अहं द्रक्ष्यामि वैदेहीं प्रमोदध्वं प्लवङ्गमाः  ॥  ४।६७।२७  ॥   

मारुतस्य समो वेगे गरुडस्य समोजवे ।  

अयुतं योजनानां तु गमिष्यामीति मे मतिः  ॥  ४।६७।२८  ॥   

वासवस्य सवज्रस्य ब्रह्मणो वा स्वयम्भुवः ।  

विक्रम्य सहसा हस्तादमृतं तदिहानये  ॥  ४।६७।२९  ॥   

लङ्कां वापि समुत्क्षिप्य गच्छेयमिति मे मतिः ।  

तमेवं वानरश्रेष्ठं गर्जन्तममितौजसम्  ॥  ४।६७।३०  ॥   

प्रहृष्टा हरयस्तत्र समुदैक्षन्त विस्मिताः ।  

तस्य तद्वचनं श्रुत्वा ज्ञातीनां शोकनाशनम्  ॥  ४।६७।३१  ॥   

उवाच परिसंहृष्टो जाम्बवान् हरिसत्तमम् ।  

वीरकेसरिणः पुत्र हनुमन् मारुतात्मज  ॥  ४।६७।३२  ॥   

ज्ञातीनां विपुलः शोकस्त्वया तात विनाशितः ।  

तव कल्याणरुचयः कपिमुख्याः समागताः  ॥  ४।६७।३३  ॥   

मङ्गलं कार्यसिद्ध्यर्थं करिष्यन्ति समाहिताः ।  

ऋषीणां च प्रसादेन कपिवृद्धमतेन च ।  

गुरूणां च प्रसादेन प्लवस्व त्वं महार्णवम्  ॥  ४।६७।३४  ॥   

वैनतेयस्येति । मम या शक्तिः सा मारुतस्य वैनतेयस्य वेति सम्बन्धः  ॥ 
४।६७।२३३४  ॥   

  

स्थास्यामश्चैकपादेन यावदागमनं तव ।  

त्वद्गतानि च सर्वेषां जीवितानि वनौकसाम् ।  

ततस्तु हरिशार्दूलस्तानुवाच वनौकसः  ॥  ४।६७।३५  ॥   

स्थास्यामश्चैकपादेन, तथा सत्वराः स्मेत्यर्थः  ॥  ४।६७।३५  ॥   

  

नेयं मम मही वेगं लङ्घने धारयिष्यति ।  

एतानीह नगस्यास्य शिलासङ्कटशालिनः ।  

शिखराणि महेन्द्रस्य स्थिराणि च महान्ति च  ॥  ४।६७।३६  ॥   

एषु वेगं करिष्यामि महेन्द्रशिखरेष्वहम् ।  

नानाद्रुमविकीर्णेषु धातुनिःष्यन्दशोभिषु  ॥  ४।६७।३७  ॥   

एतानि मम निष्पेषं पादयोः प्लवतां वराः ।  

प्लवतो धारयिष्यन्ति योजनानामितः शतम्  ॥  ४।६७।३८  ॥   

ततस्तं मारुतप्रख्यः स हरिर्मारुतात्मजः ।  

आरुरोह नगश्रेष्ठं महेन्द्रमरिमर्दनः  ॥  ४।६७।३९  ॥   

वृतं नानाविधैर्वृक्षैर्मृगसेवितशाद्वलम् ।  

लताकुसुमसम्बाधं नित्यपुष्पफलद्रुमम्  ॥  ४।६७।४०  ॥   

नेयमित्यादि । शिलासङ्कटशालिनः शिलातुङ्गप्रदेशभूयिष्ठस्य । "सङ्कटो
दन्तुरे तुङ्गे विपद्रोगविशेषयोः" इति विश्वः  ॥  ४।६७।३६४०  ॥   

  

सिंहशार्दूलचरितं मत्तमातङ्गसेवितम् ।  

मत्तद्विजगणोद्घुष्टं सलिलोत्पीडसङ्कुलम्  ॥  ४।६७।४१  ॥   

महद्भिरुच्छ्रितं शृङ्गैर्महेन्द्रं स महाबलः ।  

विचचार हिरश्रेष्ठो महेन्द्रसमविक्रमः  ॥  ४।६७।४२  ॥   

पादाभ्यां पीडितस्तेन महाशैलो महात्मनः ।  

रराज सिंहाभिहतो महान्मत्त इव द्विपः  ॥  ४।६७।४३  ॥   

मुमोच सलिलोत्पीडान् विप्रकीर्णशिलोच्चयः  ॥  ४।६७।४४  ॥   

सलिलोत्पीडैः सलिलप्रवाहैः सङ्कुलम्  ॥  ४।६७।४१४४  ॥   

  

वित्रस्तमृगमातङ्गः प्रकम्पितमहाद्रुमः ।  

नागगन्धर्वमिथुनैः पानसंसर्गकर्कशैः  ॥  ४।६७।४५  ॥   

उत्पतद्भिश्च विहगैर्विद्याधरगणैरपि ।  

त्यज्यमानमहासानुः सन्निलीनमहोरगः  ॥  ४।६७।४६  ॥   

पानसंसर्गकर्कशैः पानसंसर्गदृढैः । "कर्कशं कठिनं क्रूरं कठोरं निष्ठुरं
दृढम्" इत्यमरः । पानप्रवृत्तौ दृढाभिनिवेशैरित्यर्थः  ॥  ४।६७।४५,४६  ॥   

  

चलशृङ्गशिलोद्घातस्तदाभूत्स महागिरिः ।  

निःश्वसद्भिस्तदा ऽ ऽर्तैस्तु भजङ्गैरर्धनिस्सृतैः  ॥  ४।६७।४७  ॥   

सपताक इवाभाति स तदा धरणीधरः  ॥  ४।६७।४८  ॥   

उद्धातः समूहः  ॥  ४।६७।४७,४८  ॥   

  

ऋषिभिस्त्राससम्भ्रान्तैस्त्यज्यमानः शिलोच्चयः ।  

सीदन्महति कान्तारे सार्थहीन इवाध्वगः  ॥  ४।६७।४९  ॥   

ऋषिभिरिति । सार्थहीनः, अभूदिति शेषः  ॥  ४।६७।४९  ॥   

  

स वेगवान् वेगसमाहितात्मा हरिप्रवीरः परवीरहन्ता ।  

मनः समाधाय महानुभावो जगाम लङ्कां मनसा मनस्वी  ॥  ४।६७।५०  ॥   

इत्यार्षे श्रीरामायणे श्रीमद्वाल्मीकीये आदिकाव्ये चतुर्विंशत्सहस्रिकायां
संहितायां श्रीमत्किष्किन्धाकाण्डे सप्तषष्टितमः सर्गः  ॥  ६७  ॥   

स इति । वेगसमाहितात्मा वेगविषये समर्पितमनाः । मनः समाधाय मनः समाहितं
कृत्वा  ॥  ४।६७।५०  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने सप्तषष्टितमः सर्गः  ॥  ६७  ॥   

  

इत्थं शठारिगुरुवर्यपदारविन्द  

सेवारसाधिगतसर्वरहस्यबोधः ।  

गोविन्धराजविबुधः प्रमुदे बुधानां  

कैष्किन्धकाण्डविषयां विततान टीकाम्  ॥   

 ॥  इति किष्किन्धाकाण्डः समाप्तः  ॥   


