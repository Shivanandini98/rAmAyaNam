+++
title = "०५५ वानरकृतशीघ्रान्वेषणनिश्चयः"
title_english = "055 Monkeys decide to fast unto death"

+++


श्रुत्वा हमुमतो वाक्यं प्रश्रितं धर्मसंहितम् ।  

स्वामिसत्कारसंयुक्तमङ्गदो वाक्यमब्रवीत्  ॥  ४।५५।१  ॥   

अथ हरीणां प्रायोपवेशः पञ्चपश्चाशे श्रुत्वेत्यादि  ॥  ४।५५।१  ॥   

  

स्तैर्यमात्ममनःशौचमानृशंस्यमथार्जवम् ।  

विक्रमश्चैव धैर्यं च सुग्रीवे नोपपद्यते  ॥  ४।५५।२  ॥   

स्थैर्यं स्थिरबुद्धिता । आत्ममनःशौचम् आत्मशुद्धिः मनसः शैचम्,
अन्तःकरणशुद्धिश्चेत्यर्थः । धैर्यं गाम्भीर्यम्  ॥  ४।५५।२  ॥   

  

भ्रातुर्ज्येष्ठस्य यो भार्यां जीवतो महिषीं प्रियाम् ।  

धर्मेण मातरं यस्तु स्वीकरोति जुगुस्पितः ।  

कथं स धर्मं जानीते येन भ्रात्रा महात्मना  ॥  ४।५५।३  ॥   

मनःशौचाभावमुपपादयति भ्रातुरिति । स कथं धर्मं जानीत इति
वक्ष्यमाणमाकृष्यते । जीवत इत्यनेन भ्रातुर्मरणानन्तरं तद्भार्यापरिग्रहः
कुलधर्म इत्यवगम्यते  ॥  ४।५५।३  ॥   

  

युद्धायाभिनियुक्तेन बिलस्य पिहितं मुखम्  ॥  ४।५५।४  ॥   

आनृशंस्याभावमुपपादयति युद्धायेति । युद्वायाभिनियुक्तेन,
द्वारान्निर्गतस्य शत्रोः युद्धायवालिना नियुक्तेनेत्यर्थः  ॥  ४।५५।४  ॥   

  

सत्यात्पाणिगृहीतश्च कृतकर्मा महायशाः ।  

विस्मृतो राघवो येन स कस्य तु कृतं स्मरेत्  ॥  ४।५५।५  ॥   

आर्जवाभावमुपपादयति सत्यादिति । पाणिगृहीतः पाणौ गृहीतः  ॥  ४।५५।५  ॥   

  

लक्ष्मणस्य भयाद्येन नाधर्मभयभीरुणा ।  

आदिष्टा मार्गितुं सीतां धर्ममस्मिन् कथं भवेत्  ॥  ४।५५।६  ॥   

तस्मिन् पापे कृतघ्ने तु स्मृतिहीने चलात्मनि ।  

आर्यः को विश्वसेज्जातु तत्कुलीनो जिजीविषुः  ॥  ४।५५।७  ॥   

कथं तर्हि सेनामानीतवान् सुग्रीव इत्याशङ्क्याह लक्ष्मणस्येति ।
नाधर्मभयभीरुणा, भयशब्दो ऽत्र भयहेतुपरः, अधर्मरूपभयहेतोर्भीरुणा न च,
किन्तु लक्ष्णस्य भयात् लक्ष्मणदण्डनिमित्तभयादित्यर्थः  ॥  ४।५५।६,७  ॥   

  

राज्ये पुत्रः प्रतिष्ठाप्यः सगुणो निर्गुणो ऽपि वा ।  

कथं शत्रुकुलीनं मां सुग्रीवो जीवयिष्यति  ॥  ४।५५।८  ॥   

तव यौवराज्यस्थापनं किं विस्मृतो ऽसीत्यत्राह राज्य इति । पुत्रः
जनिष्यमाणः स्वपुत्रः  ॥  ४।५५।८  ॥   

  

भिन्नमन्त्रो ऽपराद्धश्च हीनशक्तिः कथं ह्यहम् ।  

किष्किन्धां प्राप्य जीवेयमनाथ इव दुर्बलः  ॥  ४।५५।९  ॥   

भिन्नमन्त्रः प्रकाशितविगृह्यावस्थानमन्त्रः । अपराद्धः कृतापराधः । यद्वा
पितृहिंसनेन सञ्जातापराधः  ॥  ४।५५।९  ॥   

  

उपांशुदण्डेन हि मां बन्धनेनोपपादयेत् ।  

शठः क्रूरो नृशंसश्च सुग्रीवो राज्यकारणात्  ॥  ४।५५।१०  ॥   

उपांशुदण्डेन रहस्यदण्डरूपेण । उपपादयेत् प्रापयेत्  ॥  ४।५५।१०  ॥   

  

बन्धनाद्वा ऽवसादान्मे श्रेयः प्रायोपवेशनम् ।  

अनुजानीत मां सर्वे गृगं गच्छन्तु वानराः  ॥  ४।५५।११  ॥   

अहं वः प्रतिजानामि नागमिष्याम्यहं पुरीम् ।  

इहैव प्रायमासिष्ये श्रेयो मरणमेव मे  ॥  ४।५५।१२  ॥   

बन्धनाद्वा ऽवसादान्म इति । वेति प्रसिद्धौ । बन्धनरूपावसादात्  ॥ 
४।५५।११,१२  ॥   

  

अभिवादनपूर्वं तु राघवौ बलशालिनौ ।  

अभिवादनपूर्वं तु राजा कुशलमेव च ।  

वाच्यस्तातो यवीयान् मे सुग्रीवो वानरेश्वरः  ॥  ४।५५।१३  ॥   

आरोग्यपूर्वं कुशलं वाच्या माता रुमा च मे ।  

मातरं चैव मे तारामाश्वासयितुमर्हथ  ॥  ४।५५।१४  ॥   

अभिवादनेति । राघवौ कुशलं वाच्यावित्यनुषङ्गः  ॥  ४।५५।१३,१४  ॥   

  

प्रकृत्या प्रियपुत्रा सा सानुक्रोशा तपस्विनी ।  

विनष्टमिह मां श्रुत्वा व्यक्तं हास्यति जीवितम्  ॥  ४।५५।१५  ॥   

एतावदुक्त्वा वचनं वृद्धांस्तानभिवाद्य च ।  

विवेश चाङ्गदो भूमौ रुदन् दर्भेषु दुर्मनाः  ॥  ४।५५।१६  ॥   

तपस्विनी शोचनीया  ॥  ४।५५।१५,१६  ॥   

  

तस्य संविशतस्तत्र रुदन्तो वानरर्षभाः ।  

नयनेभ्यः प्रमुमुचुरुष्णं वै वारि दुःखिताः  ॥  ४।५५।१७  ॥   

सुग्रीवं चैव निन्दन्तः प्रशंसन्तश्च वालिनम् ।  

परिवार्याङ्गदं सर्वे व्यवसन् प्रायमासितुम्  ॥  ४।५५।१८  ॥   

तस्य संविशतस्तस्मिन् संविशति । संवेशः शयनम्  ॥  ४।५५।१७,१८  ॥   

  

मतं तद्वालिपुत्रस्य विज्ञाय प्लवगर्षभाः ।  

उपस्पृश्योदकं तत्र प्राङ्मुखाः समुपाविशन्  ॥  ४।५५।१९  ॥   

तत्र विन्ध्ये  ॥  ४।५५।१९  ॥   

  

दक्षिणाग्रेषु दर्भेषु उदक्तीरं समाश्रिताः ।  

मुमूर्षवो हरिश्रेष्टा एतत्क्षममिति स्म ह  ॥  ४।५५।२०  ॥   

उदक्तीरं समुद्रस्योत्तरतीरम् । एतत् प्रायोपवेशनं क्षममिति, मत्वेति शेषः
 ॥  ४।५५।२०  ॥   

  

रामस्य वनवासं च क्षयं दशरथस्य च ।  

जनस्थानवधं चैव वधं चैव जटायुषः  ॥  ४।५५।२१  ॥   

जनस्थानवधं जनस्थानस्थरक्षोवधम्  ॥  ४।५५।२१  ॥   

  

हरणं चैव वैदेह्या वालिनश्च वधं रणे ।  

रामकोपं च वदतां हरीणां भयमागतम्  ॥  ४।५५।२२  ॥   

स संविशद्भिर्बहुभिर्महीधरो महाद्रिकूटप्रतिमैः प्लवङ्गमैः ।  

बभूव सन्नादितनिर्दरान्तरो भृशं नदद्भिर्जलदैरिवोल्बणैः  ॥  ४।५५।२३  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
पञ्चपञ्चाशः सर्गः  ॥  ५५  ॥   

आगतं भयं प्रायोपवेशनरूपभयनिमित्तं च वदतां वदत्सु च स महीधरो भृशं
सन्नादितनिर्दरान्तरो बभूवेत्युत्तरेणान्वयः । अस्मिन्सर्गे
सार्धत्रयोविंशतिश्लोकाः  ॥  ४।५५।२२,२३  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने पञ्चपञ्चाशः सर्गः  ॥  ५५  ॥   


