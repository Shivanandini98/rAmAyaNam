+++
title = "०६४ वानरैः सागरतीरगमनम्"
title_english = "064 Monkeys arrive at seashore"

+++


आख्याता गृध्रराजेन समुत्पत्य प्लवङ्गमाः ।  

सङ्गम्य प्रीतिसंयुक्ताः विनेदुः सिंहविक्रमाः  ॥  ४।६४।१  ॥   

एवं प्रक्षिप्ताः पञ्च सर्गाः गताः  ॥  एवं कृतोदकं सम्पातिं स्वस्थानमानीय
प्रकृतकार्याय वानरा गता इत्याह आख्याता इति । समुत्पत्य हर्षेण तत्र
लङ्घनं कृत्वा सङ्गम्य पुनरन्योन्यं समेत्य विनेदुः  ॥  ४।६४।१  ॥   

  

सम्पातेर्वचनं श्रुत्वा हरयो रावणक्षयम् ।  

हृष्टाः सागरमाजग्मुः सीतादर्शनकाङ्क्षिणः  ॥  ४।६४।२  ॥   

हरयः सम्पातेर्वचनं श्रुत्वा सीतादर्शनकाङ्क्षिणः सन्तः रावणक्षयं
रावणनिलयभूतं लङ्काद्वीपमुद्दिश्य सागरं, तन्मार्गभूतं सागरम् आजग्मुरिति
सम्बन्धः  ॥  ४।६४।२  ॥   

  

अभिक्रम्य तु तं देशं ददृशुर्भीमाविक्रमाः ।  

कृत्स्नं लोकस्य महतः प्रतिबिम्बमिव स्थितम्  ॥  ४।६४।३  ॥   

कृत्स्नस्य लोकस्य प्रतिबिम्बमिव प्रतिनिधिमिव । इदं तटविशेषणम्,
सर्वलोकस्थसमस्तवस्तुसम्पूर्णमित्यर्थः । "प्रतिमानं प्रतिबिम्बं प्रतिमा
प्रतियातना प्रतिच्छाया । प्रतिकृतिरर्चा पुंसि प्रतिनिधिरुपमोपमानं स्यात्
 ॥ " इत्यमरः  ॥  ४।६४।३  ॥   

  

दक्षिणस्य समुद्रस्य समासाद्योत्तरां दिशम् ।  

सन्निवेशं ततश्चक्रुर्हरिवीरा महाबलाः  ॥  ४।६४।४  ॥   

सत्त्वैर्महद्भिर्विकृतैः क्रीडद्भिर्विविधैर्जले ।  

व्यत्यस्तैः सुमहाकायैरूर्मिभिश्च समाकुलम्  ॥  ४।६४।५  ॥   

प्रसुप्तमिव चान्यत्र क्रीडन्तमिव चान्यतः ।  

क्कचित्पर्वतमात्रैश्च जलराशिभिरावृतम्  ॥  ४।६४।६  ॥   

सङ्कुलं दानवेन्द्रैश्च पातालतलवासिभिः ।  

रोमहर्षकरं दृष्ट्वा विषेदुः कपिकुञ्जराः  ॥  ४।६४।७  ॥   

आकाशमिव दुष्पारं सागरं प्रेक्ष्य वानराः ।  

विषेदुः सहसा सर्वे कथं कार्यमिति ब्रुवन्  ॥  ४।६४।८  ॥   

विषण्णां वाहिनीं दृष्ट्वा सागरस्य निरीक्षणात् ।  

आश्वासयामास हरीन् भयार्तान् हरिसत्तमः  ॥  ४।६४।९  ॥   

सन्निवेशं स्थानम्  ॥  ४।६४।४९  ॥   

  

तान् विषादेन महता विषण्णान् वानरर्षभान् ।  

उवाच मतिमान् काले वालिसूनुर्महाबलः  ॥  ४।६४।१०  ॥   

न विषादे मनः कार्यं विषादो दोषवत्तमः ।  

विषादो हन्ति पुरुषं बालं क्रुद्ध इवरोगः  ॥  ४।६४।११  ॥   

विषादेन विषादकारणेन  ॥  ४।६४।१०,११  ॥   

  

विषादो यं प्रसहते विक्रमे पर्युपस्थिते ।  

तेजसा तस्य हीनस्य पुरुषार्थे न सिध्यति  ॥  ४।६४।१२  ॥   

तस्यां रात्र्यां व्यतीतायामङ्गदो वानरैः सह ।  

हरिवृद्धैः समागम्य पुनर्मन्त्रममन्त्रयत्  ॥  ४।६४।१३  ॥   

सा वानराणां ध्वजिनी परिवार्याङ्गदं बभौ ।  

वासवं परिवार्येव मरुतां वाहिनी स्थिता  ॥  ४।६४।१४  ॥   

को ऽन्यस्तां वानरीं सेनां शक्तः स्तम्भयितुं भवेत् ।  

अन्यत्र वालितनयादन्यत्र च हनूमतः  ॥  ४।६४।१५  ॥   

ततस्तान् हरिवृद्धांश्च तञ्च सैन्यमरिन्दमः ।  

अनुमान्याङ्गदः श्रीमान् वाक्यमर्थवदवब्रवीत्  ॥  ४।६४।१६  ॥   

क इदानीं महातेजा लङ्घयिष्यति सागरम् ।  

कः करिष्यति सुग्रीवं स्तयसन्धमरिन्दमम्  ॥  ४।६४।१७  ॥   

को वीरो योजनशतं लङ्घयेच्च प्लवङ्गमाः ।  

इमांश्च यूथपान् सर्वान् मोक्षयेत्को महाभयात्  ॥  ४।६४।१८  ॥   

कस्य प्रभावाद्दारांश्च पुत्रांश्चैव गृहाणि च ।  

इतो निवृत्ताः पश्येम सिद्धार्थाः सुखिनो वयम्  ॥  ४।६४।१९  ॥   

कस्य प्रसादाद्रामं च लक्ष्मणं च महाबलम् ।  

अभिगच्छेम संहृष्टाः सुग्रीवं च महाबलम्  ॥  ४।६४।२०  ॥   

यदि कश्चित्समर्थो वः सागरप्लवने हरिः ।  

स ददात्विह नः शीघ्रं पुण्यामभयदक्षिणाम्  ॥  ४।६४।२१  ॥   

अङ्गदस्य वचः श्रुत्वा न कश्चित् किञ्चिदब्रवीत् ।  

स्तिमितेवाभवत्सर्वा तत्र सा हरिवाहिनी  ॥  ४।६४।२२  ॥   

पुनरेवाङ्गदः प्राह तान् हरीन् हरिसत्तमः ।  

सर्वे बलवतां श्रेष्ठा भवन्तो दृढविक्रमाः  ॥  ४।६४।२३  ॥   

विषादो यं ( विषादो ऽयं ) प्रसहते अभिभवति । सिद्ध्यतीत्यनन्तरम् इतिकरणं
बोध्यम्  ॥  ४।६४।१२२३  ॥   

  

व्यपदेश्यकुले जाताः पूजिताश्चाप्यभीक्ष्णशः ।  

नहि वो गमने सङ्गः कदाचित्कस्यत्क्वचित् ।  

ब्रुवध्वं यस्य या शक्तिः प्लवने प्लवगर्षभाः  ॥  ४।६४।२४  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
चतुःषष्टितमः सर्गः  ॥  ६४  ॥   

सङ्गः प्रतिहतिः । ब्रुवध्वमित्यार्षो निर्देशः  ॥  ४।६४।२४  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने चतुःषष्टितमः सर्गः  ॥  ६४  ॥   


