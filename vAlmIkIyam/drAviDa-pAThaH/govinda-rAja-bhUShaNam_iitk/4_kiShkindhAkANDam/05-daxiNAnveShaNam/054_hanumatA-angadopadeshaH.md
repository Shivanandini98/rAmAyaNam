+++
title = "०५४ हनुमता-अङ्गदोपदेशः"
title_english = "054 Hanuma advises Angada"

+++


तथा ब्रुवति तारे तु ताराधिपतिवर्चसि ।  

अथ मेने हृतं राज्यं हनुमानङ्गदेन तत्  ॥  ४।५४।१  ॥   

अथ हनुमता अङ्गदमतभेदनपूर्वकमङ्गदस्य सुग्रीवसमीपगमनाय नियोजनं
चतुष्पञ्चाशे तथेत्यादि । राज्यं हृतं मेने राज्यं कर्तुं सामर्थ्यमस्तीति
मेन इत्यर्थः  ॥  ४।५४।१  ॥   

  

बुद्ध्या ह्यष्टाङ्गया युक्तं चतुर्बलसमन्वितम् ।  

चतुर्दशगुणं मेने हनुमान् वालिनः सुतम्  ॥  ४।५४।२  ॥   

अष्टाङ्गया "ग्रहणं धारणं चैव स्मरणं प्रतिपादनम् । ऊहा ऽपोहो ऽर्थविज्ञानं
तत्त्वज्ञानं च धीगुणः" इत्युक्ताष्टाङ्गयुक्तया । चतुर्बलसमन्वितं
बाहुबलमनोबलोपायबलबन्धुबलयुक्तम् । चतुर्दशगुणम् "देशकालज्ञता दार्ढ्यं
सर्वक्लेशसहिष्णुता । सर्वविज्ञानिता दाक्ष्यमूर्जः संवृतमन्त्रता  ॥ 
अविसंवादिता शौर्यं शक्तिज्ञत्वं कृतज्ञता । शरणागतवात्सल्यममर्षत्वमचापलम्
 ॥ " इत्युक्तचतुर्दशगुणयुक्तम्  ॥  ४।५४।२  ॥   

  

आपूर्यमाणं शश्वच्च तेजोबलपराक्रमैः ।  

शशिनं शुक्लपक्षादौ वर्धमानमिव श्रिया  ॥  ४।५४।३  ॥   

बृहस्पतिसमं बुद्ध्या विक्रमे सदृशं पितुः ।  

शुश्रूषमाणं तारस्य शुक्रस्येव पुरन्दरम्  ॥  ४।५४।४  ॥   

भर्तुरर्थे परिश्रान्तं सर्वशास्त्रविदां वरम् ।  

अभिसन्धातुमारेभे हनुमानङ्गदं ततः  ॥  ४।५४।५  ॥   

आपूर्यमाणमित्यादि । तारस्य शुश्रूषमाणम् । नटस्य शृणोतीतिवत्कारकशेषत्वात्
षष्ठी । शुक्रस्येव पुरन्दरमिति पुरन्दरशब्दसन्निधानादत्र शुक्रशब्दो
बृहस्पतिपरः । यद्वा कस्याञ्चिदवस्थायां हितमुपदिशतः शुक्रस्य वचनं
पुरन्दरः श्रुतवानित्यवगम्यते । "गुरोरिव पुरन्दरम्" इति क्कचित्पाठः ।
अभिसन्धातुम् अनुकूलयितुम्  ॥  ४।५४।३५  ॥   

  

स चतुर्णामुपायानां तृतीयमुपवर्णयन् ।  

भेदयामास तान् सर्वान् वानरान्वाक्य सम्पदा  ॥  ४।५४।६  ॥   

स इति । चतुर्णां सामादीनाम् । तृतीयं भेदम् । "साम दानं च भेदश्च
दण्डश्चेति यथाक्रमम् ।" इति क्रमनियमात्  ॥  ४।५४।६  ॥   

  

तेषु सर्वेषु भिन्नेषु ततो ऽभीषयदङ्गदम् ।  

भीषणैर्बहुभिर्वाक्यैः कोपोपायसमन्वितैः  ॥  ४।५४।७  ॥   

कोपरूप उपायः कोपोपायः दण्डः तत्समन्वितैः  ॥  ४।५४।७  ॥   

  

त्वं समर्थतरः पित्रा युद्धे तारेय वै धुरम् ।  

दृढं धारयितुं शक्तः कपिराज्यं यथा पिता  ॥  ४।५४।८  ॥   

त्वमिति । पित्रा पितुः  ॥  ४।५४।८  ॥   

  

नित्यमस्थिरचित्ता हि कपयो हरिपुङ्गवः ।  

नाज्ञाप्यं विषहिष्यन्ति पुत्रदारान् विना त्वया  ॥  ४।५४।९  ॥   

नित्यमिति । आज्ञाप्यम् आज्ञापनम् । भावे कृत्यप्रत्ययः । पुत्रदारान् विना
पुत्रदारैर्विरहिताः । त्वयेति कर्तरि तृतीया । अस्य आज्ञाप्यमित्यनेन
सम्बन्धः  ॥  ४।५४।९  ॥   

  

त्वां नैते ह्यनुयुञ्जेयुः प्रत्यक्षं प्रवदामि ते ।  

यथा ऽयं जाम्बवान्नीलः सुहोत्रश्च महाकपिः  ॥  ४।५४।१०  ॥   

न ह्यहं त इमे सर्वे सामदानादिभिर्गुणैः ।  

दण्डेन वा त्वया शक्याः सुग्रीवादपकर्षितुम्  ॥  ४।५४।११  ॥   

अयं जाम्बवान्नीलः सुहोत्रश्च एते त्वां यथा नानुयुञ्जैयुः नानुवर्तेरन्
तथा ऽहमपि नानुवर्ते हि । त इमे सर्वे सामादिभिः सुग्रीवादपकर्षितुं न
शक्याः  ॥  ४।५४।१०,११  ॥   

  

विगृह्यासनमप्याहुर्दुर्बलेन बलीयसः ।  

आत्मरक्षाकरस्तस्मान्न विगृह्णीत दुर्बलः  ॥  ४।५४।१२  ॥   

बलीयसः प्रबलस्य दुर्बलेन समं विगृह्य आसनमप्यवस्थानमपि कर्तव्यमाहुः, न तु
दुर्बलस्य बलीयसा । तस्मात् आत्मरक्षाकरः स्वक्षेमकाम इति यावत् । दुर्बलः
बलीयसा न विगृह्णीत विगृह्य नासीत  ॥  ४।५४।१२  ॥   

  

यां चेमां मन्यसे धात्रीमेतद्बिलमिति श्रुतम् ।  

एतल्लक्ष्मणबाणानामीषत्कार्यं विदारेणे  ॥  ४।५४।१३  ॥   

स्वतो बलाभावे ऽपि दुर्गबलमस्तीत्याशङ्क्याह यां चेति । यामिमां गुहां
धात्रीं रक्षिकां मन्यसे । एतद्बिलमिति ताराच्छ्रुतम्, एतत् ऋक्षबिलं
विदारणे विषये लक्ष्मणबाणानामीषत्कार्यम्, अयत्नसाध्यमित्यर्थः  ॥  ४।५४।१३
 ॥   

  

स्वल्पं हि कृतमिन्द्रेण क्षिपता ह्यशनिं पुरा ।  

लक्ष्मणो निशितैर्बाणैर्भिन्द्यात्पत्त्रपुटं यथा  ॥  ४।५४।१४  ॥   

स्वल्पमिति । पुरा बिलवासिनं मयमुद्दिश्याशनिं वज्रं क्षिपतेन्द्रेण
स्वल्पं कृतं द्वारमात्रं कृतम् । लक्ष्मणस्तु निशितैर्बाणैः पत्त्रपुटमिव
भिन्द्याद्धि  ॥  ४।५४।१४  ॥   

  

लक्ष्मणस्य तु नाराचा बहवः सन्ति तद्विधाः ।  

वज्राशनिसमस्पर्शा गिरीणामपि दारणाः  ॥  ४।५४।१५  ॥   

तद्विधाः तादृशाः, अपरिच्छिन्नवैभवा इति यावत् । गिरीणामपि दारणाः, बिलस्य
किमुतेति भावः  ॥  ४।५४।१५  ॥   

  

अवस्थाने यदैव त्वमासिष्यसि परन्तप ।  

तदेव हरयः सर्वे त्यक्ष्यन्ति कृतनिश्चयाः  ॥  ४।५४।१६  ॥   

स्मरन्तः पत्रदाराणां नित्योद्विग्ना बुभुक्षिताः ।  

खेदिता दुःखशय्याभिस्त्वां करिष्यन्ति पृष्ठतः  ॥  ४।५४।१७  ॥   

स त्वं हीनः सुहृद्भिश्च हितकामैश्च बन्धुभिः ।  

तृणादपि भृशोद्विग्नः स्पन्दमानाद्भविष्यसि  ॥  ४।५४।१८  ॥   

अवस्थाने बिले । यद्वा विगृह्यावस्थाने आसिष्यसि स्थास्यसि,
विगृह्यावस्थानं यदा ऽध्यवसिष्यसीत्यर्थः  ॥  ४।५४।१६१८  ॥   

  

न च जातु न हिंस्युस्त्वां घोरा लक्ष्मणसायकाः ।  

अपवृत्तं जिघांसन्तो महावेगा दुरासदाः  ॥  ४।५४।१९  ॥   

न चेति । लक्ष्मणसायकाः अपवृत्तं वृत्तहीनम्, स्वकार्याकरमित्यर्थः । त्वां
न हिंस्युरिति न, हिंस्युरेवेत्यर्थः  ॥  ४।५४।१९  ॥   

  

अस्माभिस्तु गतं सार्धं विनीतवदुपस्थितम् ।  

आनुपूर्व्यात्तु सुग्रीवो राज्ये त्वां स्थापयिष्यति  ॥  ४।५४।२०  ॥   

धर्मकामः पितृव्यस्ते प्रीतिकामो दृढव्रतः ।  

शुचिः सत्यप्रतिज्ञश्च न त्वां जातु जिघांसति  ॥  ४।५४।२१  ॥   

प्रियकामश्च ते मासुस्तदर्थं चास्य जीवितम् ।  

तस्यापत्यं च नास्त्यन्यत् तस्मादङ्गद गम्यताम्  ॥  ४।५४।२२  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
चतुष्पञ्चाशः सर्गः  ॥  ५४  ॥   

आनुपूर्व्यात् क्रमप्राप्तेः  ॥  ४।५४।२०२२  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने चतुष्पञ्चाशः सर्गः  ॥  ५४  ॥   


