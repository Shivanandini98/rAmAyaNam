+++
title = "०५३ प्रायोपवेशनिश्चयः"
title_english = "053 Angada proposes fast unto death"

+++


एवमुक्तः शुभं वाक्यं तापस्या धर्मसंहितम् ।  

उवाच हनुमान् वाक्यं तामनिन्दितचेष्टिताम्  ॥  ४।५३।१  ॥   

अथ बिलादुत्तीर्णानां वानराणां निर्वेदः त्रिपञ्चाशे एवमुक्त इत्यादि  ॥ 
४।५३।१  ॥   

  

शरणं त्वां प्रपन्नाः स्मः सर्वे वै धर्मचारिणि ।  

यः कृतः समयो ऽस्माकं सुग्रीवेण महात्मना  ॥  ४।५३।२  ॥   

स च कालो ह्यतिक्रान्तो बिले च परिवर्तताम् ।  

सा त्वमस्माद्विलाद् घोरादुत्तारयितुमर्हसि  ॥  ४।५३।३  ॥   

तस्मात्सुग्रीववचनादतिक्रान्तान् गतायुषः ।  

त्रातुमर्हसि नः सर्वान् सुग्रीवभयकर्शितान्  ॥  ४।५३।४  ॥   

महच्च कार्यमस्माभिः कर्तव्यं धर्मचारिणि ।  

तच्चापि न कृतं कार्यमस्माभिरिहवासिभिः  ॥  ४।५३।५  ॥   

एवमुक्ता हनुमता तापसी वाक्यमब्रवीत् ।  

जीवता दुष्करं मन्ये प्रविष्टेन निवर्तितुम्  ॥  ४।५३।६  ॥   

तपसस्तु प्रभावेन नियमोपार्जितेन च ।  

सर्वानेव बिलादस्मादुद्धरिष्यामि वानरान्  ॥  ४।५३।७  ॥   

निमीलयत चक्षूंषि सर्वे वानरपुङ्गवाः ।  

नहि निष्क्रमितुं शक्यमनिमीलितलोचनैः  ॥  ४।५३।८  ॥   

ततः सम्मीलिताः सर्वे सुकुमाराङ्गुलैः करैः ।  

सहसा पिदधुर्दृष्टिं हृष्टा गमनकाङ्क्षया  ॥  ४।५३।९  ॥   

वानरास्तु महात्मानो हस्तरुद्धमुखास्तदा ।  

निमेषान्तरमात्रेण बिलादुत्तारितास्तया  ॥  ४।५३।१०  ॥   

शरणमित्यादि । बिले च परिवर्तताम् इत्यनेन बहुकालं वानरैर्बिले स्थितमिति
गम्यते  ॥  ४।५३।२१०  ॥   

  

ततस्तान्वानरान्सर्वांस्तापसी धर्मचारिणी ।  

निःसृतान् विषमात्तस्मात्समाश्वास्येदमब्रवीत्  ॥  ४।५३।११  ॥   

एष विन्ध्यो गिरिः श्रीमान्नानाद्रुमलताकुलः ।  

एष प्रस्रवणः शैलः सागरो ऽयं महोदधिः  ॥  ४।५३।१२  ॥   

स्वस्ति वो ऽस्तु गमिष्यामि भवनं वानरर्षभाः ।  

इत्युक्त्वा तद्बिलं श्रीमत् प्रविवेश स्वयम्प्रभा  ॥  ४।५३।१३  ॥   

ततस्ते ददृशुर्घोरं सागरं वरुणालयम् ।  

अपारमभिगर्जन्तं घोरैरूर्मिभिरावृतम्  ॥  ४।५३।१४  ॥   

मयस्य मायाविहितं गिरिदुर्गं विचिन्वताम् ।  

तेषां मासो व्यतिक्रान्तो यो राज्ञा समयः कृतः  ॥  ४।५३।१५  ॥   

तत इति । विषमात् सङ्कटप्रदेशात्  ॥  ४।५३।१११५  ॥   

  

विन्ध्यस्यतु गिरेः पादे सम्प्रपुष्पितपादपे ।  

उपविश्य महात्मानश्चिन्तामापेदिरे तदा  ॥  ४।५३।१६  ॥   

पादे दक्षिणपार्श्वे, दक्षिणपश्चिमकोटावित्यर्थः । "हिमवद्विन्द्यशैलाभ्यां
प्रायो व्याप्ता वसुन्धरा" इति भेषजकल्पोक्तिः  ॥  ४।५३।१६  ॥   

  

ततः पुष्पातिभाराग्रान् लताशतसमावृतान् ।  

द्रुमान् वासन्तिकान्दृष्ट्वा बभूवुर्भयशङ्किताः  ॥  ४।५३।१७  ॥   

पुष्पातिभाराग्रान् पुष्पैरतिभाराणि अग्राणि येषां तान् । वासन्तिकान्
वसन्तफलिनश्चूतदीन् । ये वसन्ते फलन्ति ते शिशिरे पुष्प्यन्ति । भयशङ्किताः
सुग्रीवाद्भयविषयशङ्कावन्तः  ॥  ४।५३।१७  ॥   

  

ते वसन्तमनुप्राप्तं प्रतिबुद्ध्वा परस्परम् ।  

नष्टसन्देशकालार्था निपेतुर्धरणीतले  ॥  ४।५३।१८  ॥   

ततस्तान्कपिवृद्धांस्तु शिष्टां श्चैव वनौकसः ।  

वाचा मधुरया ऽ ऽभाष्य यथावदनुमान्य च  ॥  ४।५३।१९  ॥   

स तु सिंहवृषस्कन्धः पीनायतभुजः कपिः ।  

युवराजो महाप्राज्ञ अङ्गदो वाक्यमब्रवीत्  ॥  ४।५३।२०  ॥   

त इति । वसन्तम् अनुप्राप्तं प्रत्यासन्नम् । तदानीं हि शिरिरः । तथाहि
शरत्कालान्ते मार्गशीर्षे मासि सेनां सन्निधाप्य पौषमासमवधिं कृत्वा
प्रस्थापितवान् । स पौषो माघश्चातीतः । फाल्गुन एव प्रवृत्त इति । तेन
वसन्तः प्रत्यासन्न एव, न प्राप्तः  ॥  ४।५३।१८२०  ॥   

  

शासनात्कपिराजस्य वयं सर्वे विनिर्गताः ।  

मासः पूर्णो बिलस्थानां हरयः किन्न बुध्यते  ॥  ४।५३।२१  ॥   

वयमाश्वयुजे मासि कालसङ्ख्याव्यवस्थिताः ।  

प्रस्थिताः सो ऽपि चातीतः किमतः कार्यमुत्तरम्  ॥  ४।५३।२२  ॥   

शासनादित्यादि । वयमाश्वयुजे मासीति कालसङ्ख्याव्यवस्थिताः कालसङ्ख्यया
नियमिताः । वयम् आश्वयुजे मासि हनुमच्चोदितेन सुग्रीवेण
पञ्चदशरात्रसङ्ख्यया नियम्य समाहूताः । ततो मार्गशीर्षे लक्ष्मणचोदितेन तेन
दशरात्रसङ्ख्यया समाहूताः । ततः सीतान्वेषणे पौषमासमवधिं कृत्वा तेन
प्रेषिताः । एवमाश्वयुजमासमारभ्य कालसङ्ख्याव्यवस्थितानामस्माकं
कालविस्मरणं न युक्तमित्यर्थः । अन्ये तु आश्वयुजे मासि
दशम्यामुत्थितायामितिवत्सामीपिकाधिकरणविवक्षया सप्तमी । तेन "कार्तीके
समनुप्राप्ते त्वं रावणवधथे यत" इत्युक्तकालातिक्रमणप्रयुक्तरामकोपदर्शनात्
कार्त्तिकान्तो विवक्षितः । सो ऽपि चातीतः स मार्गणावधिभूतमार्गशीर्षमासः ।
अपिचेत्याभ्यां पदाभ्यां तदनन्तरभूतौ पौषमाघौ समुच्चीयेते । अतश्च फाल्गुन
एव प्राप्त इति भाव इत्याहुः । अत उत्तरं किं कार्यम्  ॥  ४।५३।२१,२२  ॥   

  

भवन्तः प्रत्ययं प्राप्ता नीतिमार्गविशारदाः ।  

हितेष्वभिरता भर्तुर्निसृष्टाः सर्वकर्मसु  ॥  ४।५३।२३  ॥   

कर्मस्वप्रतिमाः सर्वे दिक्षु विश्रुतपौरुषाः ।  

मां पुरस्कृत्य निर्याताः पिङ्गाक्षप्रतिचोदिताः  ॥  ४।५३।२४  ॥   

इदानीमकृतार्थानां मर्तव्यं नात्र संशयः ।  

हरिराजस्य सन्देशमकृत्वा कः सुखी भवेत्  ॥  ४।५३।२५  ॥   

प्रत्ययं विश्वासम् । नीतिमार्गे विशारदाः प्रगल्भाः । निसृष्टाः दक्षा इति
यावत्  ॥  ४।५३।२३२५  ॥   

  

तस्मिन्नतीते काले तु सुग्रीवेण कृते स्वयम् ।  

प्रायोपवेशनं युक्तं सर्वेषां च वनौकसाम्  ॥  ४।५३।२६  ॥   

तीक्ष्णः प्रकृत्या सुग्रीवः स्वामिभावे व्यवस्थितः ।  

न क्षमिष्यति नः सर्वानपराधकृतो गतान्  ॥  ४।५३।२७  ॥   

तस्मिन्निति । प्रायाय अन्तगमनाय उपवेशनं शयनं प्रायोपवेशनम्  ॥  ४।५३।२६,२७
 ॥   

  

अप्रवृत्तौ च सीतायाः पापमेव करिष्यति ।  

तस्मात्क्षममिहाद्यैव प्रायोपविशनं हि नः  ॥  ४।५३।२८  ॥   

त्यक्त्वा पुत्रांश्च दारांश्च धनानि च गृहाणि च ।  

ध्रुवं नो हिंसिता राजा सर्वान् प्रतिगतानितः ।  

वधेनाप्रतिरूपेण श्रेयान् मृत्युरिहैव नः  ॥  ४।५३।२९  ॥   

अप्रवृत्तौ अवार्तायाम् । प्रायोपविशनमिति गुणाभाव आर्षः  ॥  ४।५३।२८,२९
 ॥   

  

न चाहं यौवराज्येन सुग्रीवेणाभिषेचितः ।  

नरेन्द्रेणाभिषिक्तो ऽस्मि रामेणाक्लिष्टकर्मणा  ॥  ४।५३।३०  ॥   

स पूर्वं बद्धवैरो मां राजा दृष्ट्वा व्यतिक्रमम् ।  

घातयिष्यति दण्डेन तीक्ष्णेन कृतनिश्चयः  ॥  ४।५३।३१  ॥   

त्वां यौवराज्ये कृतवान् सुग्रीवः कथं हिंस्यादित्यत्राह न चाहमिति  ॥ 
४।५३।३०,३१  ॥   

  

किं मे सुहृद्भिर्व्यसनं पश्यद्भिर्जीवितान्तरे ।  

इहैव प्रायमासिष्ये पुण्ये सागररोधसि  ॥  ४।५३।३२  ॥   

एतच्छ्रुत्वा कुमारेण युवराजेन भाषितम् ।  

सर्वे ते वानरश्रेष्ठाः करुणं वाक्यमब्रुवन्  ॥  ४।५३।३३  ॥   

तीक्ष्णः प्रकृत्या सुग्रीवः प्रियासक्तश्च राघवः ।  

अदृष्टायां तु वैदेह्यां दृष्ट्वा चैव समागतान्  ॥  ४।५३।३४  ॥   

राघवप्रियकामार्थं घातयिष्यत्यसंशयम् ।  

न क्षमं चापराद्धानां गमनं स्वामिपार्श्वतः  ॥  ४।५३।३५  ॥   

मे जीवितान्तरे जीवितावधौ व्यसनं पश्यद्भिः सुहृद्भिः किम्? सुहृहो
मद्व्यसनप्रदर्शनेन क्लेशयित्वा मम किं प्रयोजनमित्यर्थः  ॥  ४।५३।३२३५  ॥   

  

इहैव सीतामन्विष्य प्रवृत्तिमुपलभ्य वा ।  

नो चेद्गच्छाम तं वीरं गमिष्यामो यमक्षयम्  ॥  ४।५३।३६  ॥   

प्लवङ्गमानां तु भयार्दितानां श्रुत्वा वचस्तार इदं बभाषे ।  

अलं विषादेन बिलं प्रविश्य वसाम सर्वे यदि रोचते वः  ॥  ४।५३।३७  ॥   

इदं हि मायाविहितं सुदुर्गमं प्रभूतवृक्षोदकभोज्यपेयकम् ।  

इहास्ति नो नैव भयं पुरन्दरान्न राघवाद्वानरराजतो ऽपि वा  ॥  ४।५३।३८  ॥   

इहैवेति । सीतामन्विष्य तस्याः प्रवृतिं वृत्तान्तमुपलभ्य वीरं तं गच्छाम
नोचेदिहैव यमक्षयं यमगृहं गमिष्यामः  ॥  ४।५३।३६३८  ॥   

  

श्रुत्वा ऽङ्गदस्यापि वचो ऽनुकूलमूचुश्च सर्वे५ हरयः प्रतीताः ।  

यथा न हिंस्येम तथा विधानमसक्तमद्यैव विधीयतां नः  ॥  ४।५३।३९  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
त्रिपञ्चाशः सर्गः  ॥  ५३  ॥   

श्रुत्वेति । अङ्गदस्याप्यनुकूलं तारस्य वचनं श्रुत्वेत्यन्वयः । विधानं
कार्यम् । कर्मणि ल्युट् । असक्तम् अविलम्बम् । अस्मिन् सर्गे
सार्धैकोनचत्वारिंशच्छ्लोकाः  ॥  ४।५३।३९  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने त्रिपञ्चाशः सर्गः  ॥  ५३  ॥   


