+++
title = "०४९ लोपामुद्रायाः सप्तपर्णवने सीतान्वेषणम्"
title_english = "049 Angada encourages all of the monkeys"

+++


अेथाङ्गदस्तदा सर्वान् वानरानिदमब्रवीत् ।  

परिश्रान्तो महाप्राज्ञः समाश्वस्य शनैर्वचः  ॥  ४।४९।१  ॥   

वनानि गिरयो नद्यो दुर्गाणि गहनानि च ।  

दर्यो गिरिगुहाश्चैव विचितानि समन्ततः  ॥  ४।४९।२  ॥   

तत्र तत्र सहास्माभिर्जानकी न च दृश्यते ।  

तद्वा रक्षो हृता येन सीता सुरसुतोपमा  ॥  ४।४९।३  ॥   

कालश्च वो महान् यातः सुग्रीवश्चोग्रशासनः ।  

तस्माद्भवन्तः सहिता विचिन्वन्तु समन्ततः  ॥  ४।४९।४  ॥   

विहाय तन्द्रीं शोकं च निद्रां चैव समुत्थिताम् ।  

विचिनुध्वं यथा सीतां पश्यामो जनकात्मजाम्  ॥  ४।४९।५  ॥   

पुनः प्रदेशान्तरान्वेषणमेकोनपञ्चाशे अथाङ्गद इत्यादि । सह युगपत्  ॥ 
४।४९।१५  ॥   

  

अनिर्वेदं च दाक्ष्यं च मनसश्चापराजयः ।  

कार्यसिद्धिकराण्याहुस्तस्मादेतद् ब्रवीम्यहम्  ॥  ४।४९।६  ॥   

दाक्ष्यम् उत्साहः "दक्ष उत्साह" इत्युक्तेः । मनसश्चापराजयः,
धैर्यमित्यर्थः  ॥  ४।४९।६  ॥   

  

अद्यापि तद्वनं दुर्गं विचिन्वन्तु वनौकसः ।  

खेदं त्यक्त्वा पुनः सर्वैर्वनमेतद्विचीयताम्  ॥  ४।४९।७  ॥   

वनमेतत् विचीयताम् अन्विष्यताम्  ॥  ४।४९।७  ॥   

  

अवश्यं क्रियमाणस्य दृश्यते कर्मणः फलम् ।  

अलं निर्वेदमागम्य नहि नो मीलनं क्षमम्  ॥  ४।४९।८  ॥   

सुग्रीवः कोपनो राजा तीक्ष्णदण्डश्च वानरः ।  

भेतव्यं तस्य सततं रामस्य च महात्मनः  ॥  ४।४९।९  ॥   

हितार्थमेतदुक्तं वः क्रियतां यदि रोचते ।  

उच्यतां वा क्षमं यन्नः सर्वेषामेव वानराः  ॥  ४।४९।१०  ॥   

अङ्गदस्य वचः श्रुत्वा वचनं गन्धमादनः ।  

उवाचाव्यक्तया वाचा पिपासाश्रमखिन्नया  ॥  ४।४९।११  ॥   

सदृशं खलु वो वाक्यमङ्गदो यदुवाच ह ।  

हितं चैवानुकूलं च क्रियतामस्य भाषितम्  ॥  ४।४९।१२  ॥   

मीलनं नेत्रमीलनम्, कर्तव्यमकृत्वा तूष्णीम्भाव इत्यर्थः  ॥  ४।४९।८१२  ॥   

  

पुनर्मार्गामहै शैलान् कन्दरांश्च दरीस्तथा ।  

काननानि च शून्यानि गिरिप्रस्रवणानि च  ॥  ४।४९।१३  ॥   

कन्दरान् भेदान्  ॥  ४।४९।१३  ॥   

  

यथोद्दिष्टानि सर्वाणि सुग्रीवेण महात्मना ।  

विचिन्वन्तु वनं सर्वे गिरिदुर्गाणि सर्वशः  ॥  ४।४९।१४  ॥   

ततः समुत्थाय पुनर्वानरास्ते महाबलाः ।  

विन्ध्यकाननसङ्कीर्णां विचेरुर्दक्षिणां दिशम्  ॥  ४।४९।१५  ॥   

ते शारदाभ्रप्रतिमं श्रीमद्रजतपर्वतम् ।  

शृङ्गवन्तं दरीमन्तमधिरुह्य च वानराः  ॥  ४।४९।१६  ॥   

तत्र कोद्रवनं रम्यं सप्तपर्णवनानि च ।  

व्यचिन्वंस्ते हरिवराः सीतादर्शनकाङ्क्षिणः  ॥  ४।४९।१७  ॥   

तस्याग्रमधिरूढास्ते श्रान्ता विपुलविक्रमाः ।  

न पश्यन्ति स्म वैदेहीं रामस्य महिषीं प्रियाम्  ॥  ४।४९।१८  ॥   

ते तु दृष्टिगतं कृत्वा तं शैलं बहुकन्दरम् ।  

अवारोहन्त हरयो वीक्षमाणाः समन्ततः  ॥  ४।४९।१९  ॥   

अवरुह्य ततो भूमिं श्रान्ता विगतचेतसः ।  

स्थित्वा मुहूर्तं तत्राथ वृक्षमूलमुपाश्रिताः  ॥  ४।४९।२०  ॥   

ते मुहूर्तं समाश्वस्ताः किञ्चिद्भग्नपरिश्रमाः ।  

पुनरेवोद्यताः कृत्स्नां मार्गितुं दक्षिणां दिशम्  ॥  ४।४९।२१  ॥   

हनुमत्प्रमुखास्ते तु प्रस्थिताः प्लवगर्षभाः ।  

विन्ध्यमेवादितस्तावद्विचेरुस्ते ततस्ततः  ॥  ४।४९।२२  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
एकोनपञ्चाशः सर्गः  ॥  ४९  ॥   

विचिन्वन्तु वनं सर्व इति, भवन्तः इति शेषः  ॥  ४।४९।१४२२  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने एकोनपञ्चाशः सर्गः  ॥  ४९  ॥   


