+++
title = "०३६ सुग्रीवकृतं लक्ष्मणसमाश्वासनम्"
title_english = "036 Sugreeva s apology pacifies Lakshmana"

+++


इत्युक्तस्तारया वाक्यं प्रश्रितं धर्मसंहितम् ।  

मृदुस्वभावः सौमित्रिः प्रतिजग्राह तद्वचः  ॥  ४।३६।१  ॥   

अथ लक्ष्मणसुग्रीवसौहृदभाषणं षट्त्रिंशे इत्युक्त इत्यादि  ॥  ४।३६।१  ॥   

  

तस्मिन् प्रतिगृहीते तु वाक्ये हरिगणेश्वरः ।  

लक्ष्मणात्सुमहत्त्रासं वस्त्रं क्लिन्नमिवात्यजत्  ॥  ४।३६।२  ॥   

तस्मिन्निति । सुमहत्त्रासमिति "आन्महतः" इत्याकाराभाव आर्षः । क्लिन्नम्
आर्द्रम्  ॥  ४।३६।२  ॥   

  

ततः कण्ठगतं माल्यं चित्रं बहुगुणं महत् ।  

चिच्छेद विमदश्चासीत्सुग्रीवो वानरेश्वरः  ॥  ४।३६।३  ॥   

स लक्ष्मणं भीमबलं सर्ववानरसत्तमः ।  

अब्रवीत्प्रश्रितं वाक्यं सुग्रीवः सम्प्रहर्षयन्  ॥  ४।३६।४  ॥   

तत इति । बहुगुणं बहुविधभोगप्रदम् । महत् दिव्यम्  ॥  ४।३६।३,४  ॥   

  

प्रनष्टा श्रीश्च कीर्तिश्च कपिराज्यं च शाश्वतम् ।  

रामप्रसादात्सौमित्रे पुनः प्राप्तमिदं मया  ॥  ४।३६।५  ॥   

प्रनष्टेति । इदं पूर्वोक्तं सर्वम्  ॥  ४।३६।५  ॥   

  

कः शक्तस्तस्य देवस्य ख्यातस्य स्वेन कर्मणा ।  

तादृशं विक्रमं वीर प्रतिकर्तुमरिन्दम  ॥  ४।३६।६  ॥   

क इति । तादृशं विक्रमं प्रतिकर्तुम्, तादृशस्य विक्रमस्य
प्रतिकर्तुमित्यर्थः  ॥  ४।३६।६  ॥   

  

सीतां प्रप्स्यति धर्मात्मा वधिष्यति च रावणम् ।  

सहायमात्रेण मया राघवः स्वेन तेजसा  ॥  ४।३६।७  ॥   

सहायकृत्यं किं तस्य येन सप्त महाद्रुमाः ।  

शैलश्च वसुधा चैव बाणेनैकेन दारिताः  ॥  ४।३६।८  ॥   

धनुर्विस्फारयाणस्य यस्य शब्देन लक्ष्मण ।  

सशैला कम्पिता भूमिः सहायैस्तस्य किन्नु वै  ॥  ४।३६।९  ॥   

अनुयात्रां नरेन्द्रस्य करिष्ये ऽहं नरर्षभ ।  

गच्छतो रावणं हन्तुं वैरिणं सपुरःसरम्  ॥  ४।३६।१०  ॥   

सीतामिति । सहायमात्रेण मयेत्युपलक्षणे तृतीया । स्वयमेवार्थसाधकः अहं तु
तस्य परिकरमात्रमिति भावः  ॥  ४।३६।७१०  ॥   

  

यदि किञ्चिदतिक्रान्तं विश्वासात् प्रणयेन वा ।  

प्रेष्यस्य क्षमितव्यं मे न कश्चिन्नापराध्यति  ॥  ४।३६।११  ॥   

इति तस्य ब्रुवाणस्य सुग्रीवस्य महात्मनः ।  

अभवील्लक्ष्मणः प्रीतः प्रेम्णा चैवमुवाच ह  ॥  ४।३६।१२  ॥   

सर्वथा हि मम भ्राता सनाथो वानरेश्वर ।  

त्वया नाथेन सुग्रीव प्रश्रितेन विशेषतः  ॥  ४।३६।१३  ॥   

यस्ते प्रभावः सुग्रीव य़च्च ते शौचमार्जवम् ।  

अर्हस्त्वं कपिराज्यस्य श्रियं भोक्तुमनुत्तमाम्  ॥  ४।३६।१४  ॥   

सहायेन च सुग्रीव त्वया रामः प्रतापवान् ।  

वधिष्यति रणे शत्रूनचिरान्नात्र संशयः  ॥  ४।३६।१५  ॥   

यदीति । अतिक्रान्तम् अतिक्रमणम् । क्षमितव्यं क्षन्तव्यम्  ॥  ४।३६।१११५
 ॥   

  

धर्मज्ञस्य कृतज्ञस्य सङ्ग्रामेष्वनिवर्तिनः ।  

उपपन्नं च युक्तं च सुग्रीव तव भाषितम्  ॥  ४।३६।१६  ॥   

उपपन्नम् अर्हम् । युक्तं युक्तियुक्तम्  ॥  ४।३६।१६  ॥   

  

दोषज्ञः सति सामर्थ्ये को ऽन्ये भाषितुमर्हति ।  

वर्जयित्वा मम ज्येष्ठं त्वां च वानरसत्तम  ॥  ४।३६।१७  ॥   

सदृशश्चासि रामस्य विक्रमेण बलेन च ।  

सहायो दैवतैर्दत्तश्चिराय हरिपुङ्गव  ॥  ४।३६।१८  ॥   

किन्तु शीघ्रमितो वीर निष्क्राम त्वं मया सह ।  

सान्त्वय स्ववयस्यं त्वं भार्याहरणकर्शितम्  ॥  ४।३६।१९  ॥   

दोषज्ञः स्वदोषज्ञः । लोके हि समर्थः पुरुषः स्वदोषमपह्नते नतु प्रकाशयति,
न तथा त्वामिति भावः  ॥  ४।३६।१७१९  ॥   

  

यच्च शोकाभिभूतस्य श्रुत्वा रामस्य भाषितम् ।  

मया त्वं परुषाण्युक्तस्तच्च त्वं क्षन्तुमर्हसि  ॥  ४।३६।२०  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
षट्त्रिंशः सर्गः  ॥  ३६  ॥   

स्वोक्तपरुषवाक्यानां रामोक्तत्वशङ्का मा भूदिति स्वेनैवोक्तत्वमुपपादयन्
स्वापराधं शमयति यच्चेति । भाषितं सीतोद्देशेन श्रवणासह्यं विलापम्  ॥ 
४।३६।२०  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने षट्त्रिंशः सर्गः  ॥  ३६  ॥   


