+++
title = "०३२ हनुमता सुग्रीवबोधनम्"
title_english = "032 Hanuma s advise to Sugreeva"

+++


अङ्गदस्य वचः श्रुत्वा सुग्रीवः सचिवैः सह ।  

लक्ष्मणं कुपितं श्रुत्वा मुमोचासनमात्मवान्  ॥  ४।३२।१  ॥   

अथ हनुमता हितोपदेशो द्वात्रिंशे अङ्गदस्येत्यादि । अङ्गदस्य
प्राधान्यादङ्गदस्य वचः श्रुत्वेत्युक्तम् । आसनं मुमोच
भयेनासनादुदतिष्ठदित्यर्थः  ॥  ४।३२।१  ॥   

  

सचिवानब्रवीद्वाक्यं निश्चित्य गुरुलाघवम् ।  

मन्त्रज्ञान्मन्त्रकुशलो मन्त्रेषु परिनिष्ठितान्  ॥  ४।३२।२  ॥   

सचवानिति । मन्त्रकुशलः मन्त्रप्रयोगकुशलः  ॥  ४।३२।२  ॥   

  

न मे दुर्व्याहृतं किञ्चिन्नापि मे दुरनुष्ठितम् ।  

लक्ष्मणो राघवभ्राता क्रुद्धः किमिति चिन्तये  ॥  ४।३२।३  ॥   

दुर्व्याहृतं परुषभाषणम् । दुरनुष्ठितम् अपकारः । किं किमर्थम्?  ॥  ४।३२।३
 ॥   

  

असुहृद्भिर्ममामित्रैर्नित्यमन्तरदर्शिभिः ।  

मम दोषानसम्भूतान् श्रावितो राघवानुजः  ॥  ४।३२।४  ॥   

असुहृद्भिरिति । असुहृद्भिः अशोभनहृदयैः  ॥  ४।३२।४  ॥   

  

अत्र तावद्यथाबुद्धि सर्वैरेव यथाविधि ।  

भावस्य निश्चयस्तावद्विज्ञेयो निपुणं शनैः  ॥  ४।३२।५  ॥   

अत्रेति । तावत् प्रथमम् । यथाविधि यथाक्रमम् । भावस्य चेष्टायाः । निश्चयः
अध्यवसायः  ॥  ४।३२।५  ॥   

  

न खल्वस्ति मम त्रासो लक्ष्मणान्नापि राघवात् ।  

मित्रं त्वस्थानकुपितं जनयत्येव सम्भ्रमम्  ॥  ४।३२।६  ॥   

निजभयकृतमासनचलनमपह्नुते न खल्विति  ॥  ४।३२।६  ॥   

  

सर्वथा सुकरं मित्रं दुष्करं परिपालनम् ।  

अनित्यत्वाच्च चित्तानां प्रीतिरल्पे ऽपि भिद्यते  ॥  ४।३२।७  ॥   

मित्रस्यास्थानकोषसम्भावनायां लोकन्यायमाह सर्वथेति । अल्पे, वैषम्य इति
शेषः  ॥  ४।३२।७  ॥   

  

अतो निमित्तं त्रस्तो ऽहं रामेण तु महात्मना ।  

यन्ममोपकृतं शक्यं प्रतिकर्तुं न तन्मया  ॥  ४।३२।८  ॥   

अत इति । महात्मना रामेण । मम यदुपकृतं तन्मया प्रति कर्तुं न शक्यम् । अतो
निमित्तम् अस्मान्निमित्तात् त्रस्तो ऽहमिति सम्बन्धः  ॥  ४।३२।८  ॥   

  

सुग्रीवेणैवमुक्तस्तु हनुमान् हरिपुङ्गवः ।  

उवाच स्वेन तर्केण मध्ये वानरमन्त्रिणाम्  ॥  ४।३२।९  ॥   

तर्केण ऊहेन  ॥  ४।३२।९  ॥   

  

सर्वथा नैतदाश्चर्यं यस्त्वं हरिगणेश्वर ।  

न विस्मरसि सुस्निग्धमुपकारकृतं शुभम्  ॥  ४।३२।१०  ॥   

राघवेण तु वीरेण भयमुत्सृज्य दूरतः ।  

त्वत्प्रियार्थं हतो वाली शक्रतुल्यपराक्रमः  ॥  ४।३२।११  ॥   

सर्वथा प्रणयात् क्रुद्धो राघवो नात्र संशयः ।  

भ्रातरं सम्प्रहितवान् लक्ष्मणं लक्ष्मिवर्द्धनम्  ॥  ४।३२।१२  ॥   

त्वं प्रमत्तो न जानीषे कालं कालविदां वर ।  

फुल्लसप्तच्छदश्यामा प्रवृत्ता तु शरच्छिवा  ॥  ४।३२।१३  ॥   

निर्मलग्रहनक्षत्रा द्यौः प्रनष्टबलाहका ।  

प्रसन्नाश्च दिशः सर्वाः सरितश्च सरांसि च  ॥  ४।३२।१४  ॥   

प्राप्तमुद्योगकालं तु नावैषि हरिपुङ्गव ।  

त्वं प्रमत्त इति व्यक्तं लक्ष्मणो ऽयमिहागतः  ॥  ४।३२।१५  ॥   

उपकारकृतम् उपकारकारिणम्  ॥  ४।३२।१०१५  ॥   

  

आर्तस्य हृतदारस्य परुषं पुरुषान्तरात् ।  

वचनं मर्षणीयं ते राघवस्य महात्मनः  ॥  ४।३२।१६  ॥   

आर्तस्येति । पुरुषान्तरात् लक्ष्मणात्, आगतमिति शेषः । अत्र मर्षणीयत्वे
बहवो हेतव उपन्यस्यन्ते । हृतदारस्य परुषवचनं मर्षणीयम् ।
एवमार्तस्येत्यादौ । राघवस्य महात्मनः परमात्मनः, सर्वस्वामिन इत्यर्थः  ॥ 
४।३२।१६  ॥   

  

कृतापराधस्य हि ते नान्यत् पश्याम्यहं क्षमम् ।  

अन्तरेणाञ्जलिं बद्ध्वा लक्ष्मणस्य प्रसादनात्  ॥  ४।३२।१७  ॥   

अथापराधप्रायश्चितं विदधाति कृतेति । कृतापराधस्य न त्वारब्धापराधस्य
अपराधारम्भकाले सानुतापो यदि लघुप्रायश्चितेन तदा तस्य परिहारः स्यात्, न
तथा ऽभूः किन्तु निश्चयेन कृतापराधो ऽसि, तेन अञ्जलिं बद्ध्वा लक्ष्मणस्य
प्रसादनादन्तरेण प्रसादनं विना अन्यत् क्षमम् अपराधपरिहारक्षमं साधनं न
पश्यामि । "अञ्जलिः परमा मुद्रा क्षिप्रं देवप्रसादिनी" इति शास्त्रात् ।
लक्ष्मणस्येत्यनेन तदीयं प्रत्यञ्जलिरेव भगवदपचारपरिहारक इत्युक्तम्,
"त्वदङ्घ्रिमुद्दिश्य" इतिवत् । ते इत्यनेनात्राधिकरिनियमो नास्तीत्युच्यते
। अञ्जलिमित्येकवचनेन सकृत्करणमेवालमित्युक्तम् । बद्ध्वेत्यनेन
देशकालनियमाभावः सूचितः । बद्ध्वा लक्ष्मणस्य प्रसादनादित्यनेन क्षिप्रं
देवप्रसादिनीत्यस्यार्थः उक्तः  ॥  ४।३२।१७  ॥   

  

नियुक्तैर्मन्त्रिभिर्वाच्यो ह्यवश्यं पार्थिवो हितम् ।  

अत एव भयं त्यक्त्वा ब्रवीम्यवधृतं वचः  ॥  ४।३२।१८  ॥   

किमेव मां प्रति हीनवृत्तमुपदिष्टवानसीत्यत्राह नियुक्तैःरिति  ॥  ४।३२।१८
 ॥   

  

अभिक्रुद्धः समर्थो हि चापमुद्यम्य राघवः ।  

सदेवासुरगन्धर्वं वशे स्थापयितुं जगत्  ॥  ४।३२।१९  ॥   

कथमिदं हितम्? तत्राह अभिक्रुद्ध इति  ॥  ४।३२।१९  ॥   

  

न स क्षमः कोपयितुं यः प्रसाद्यः पुनर्भवेत् ।  

पूर्वोपकारं स्मरता कृतज्ञेन विशेषतः  ॥  ४।३२।२०  ॥   

हेत्वन्तरमाह न स इति  ॥  ४।३२।२०  ॥   

  

तस्य मूर्ध्ना प्रणम्य त्वं सपुत्रः ससुहृज्जनः ।  

राजंस्तिष्ठ स्वसमये भर्तुर्भार्येव तद्वशे  ॥  ४।३२।२१  ॥   

अञ्जलिं बद्ध्वेत्युक्तं विवृणोति तस्येति स्वसमये तिष्ठ तद्वशे च तिष्ठ  ॥ 
४।३२।२१  ॥   

  

न रामरामानुजशासनं त्वया कपीन्द्र युक्तं मनसाप्यपोहितुम् ।  

मनो हि ते ज्ञास्यति मानुषं बलं सराघवस्यास्य सुरेन्द्रवर्चसः  ॥  ४।३२।२२
 ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
द्वात्रिंशः सर्गः  ॥  ३२  ॥   

सुरेन्द्रवर्चसः सराघवस्व सलक्ष्मणस्य अस्य रामस्य मानुषं बलं
दिव्यास्त्रादिबलमन्तरेण केवलं स्वाभाविकं बलं ते मनो ज्ञास्यति हि
जानात्येव, सालगिरिभेदनादौ दृष्टचरत्वादिति भावः  ॥  ४।३२।२२  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने द्वात्रिंशः सर्गः  ॥  ३२  ॥   


