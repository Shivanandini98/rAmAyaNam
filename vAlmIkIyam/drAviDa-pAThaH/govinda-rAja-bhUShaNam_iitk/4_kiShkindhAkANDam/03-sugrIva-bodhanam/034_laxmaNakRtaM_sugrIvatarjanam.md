+++
title = "०३४ लक्ष्मणकृतं सुग्रीवतर्जनम्"
title_english = "034 Lakshmana upbraids Sugreeva"

+++


तमप्रतिहतं क्रुद्धं प्रविष्टं पुरुषर्षभम् ।  

सुग्रीवो लक्ष्मणं दृष्ट्वा बभूव व्यथितेन्द्रियः  ॥  ४।३४।१  ॥   

अथ सुग्रीवं प्रति रामसन्देशकथनं चतुस्त्रिंशे तमप्रतिहतमित्यादि  ॥  ४।३४।१
 ॥   

  

क्रुद्धं निःश्वसमानं तं प्रदीप्तमिव तेजसा ।  

भ्रातुर्व्यसनसन्तप्तं दृष्ट्वा दशरथात्मजम्  ॥  ४।३४।२  ॥   

उत्पपात हरिश्रेष्ठो हित्वा सौवर्णमासनम् ।  

महान्महेन्द्रस्य यथा स्वलङ्कृत इव ध्वजः  ॥  ४।३४।३  ॥   

क्रुद्धमित्यादि । महेन्द्रस्य ध्वज इव उत्पपात । स्वलङ्कृत
इत्युभयविशेषणम्  ॥  ४।३४।२,३  ॥   

  

उत्पतन्तमनूत्पेतू रुमाप्रभृतयः स्त्रियः ।  

सुग्रीवं गगने पूर्णचन्द्रं तारागणा इव  ॥  ४।३४।४  ॥   

उत्पतन्तमिति । अनूत्पेतुः पश्चादुत्पेतुः  ॥  ४।३४।४  ॥   

  

संरक्तनयनः श्रीमान् विचचाल कृताञ्जलिः ।  

बभूवावस्थितस्तत्र कल्पवृक्षो महानिव  ॥  ४।३४।५  ॥   

रुमाद्वितीयं सुग्रीवं नारीमध्यगतं स्थितम् ।  

अब्रवील्लक्ष्मणः क्रुद्धः सतारं शशिनं यथा  ॥  ४।३४।६  ॥   

सत्त्वाभिजनसम्पन्नः सानुक्रोशो जितेन्द्रियः ।  

कृतज्ञः सत्यवादी च राजा लोके महीयते  ॥  ४।३४।७  ॥   

संरक्तनयनः, मदेनेति शेषः  ॥  ४।३४।५७  ॥   

  

यस्तु राजा स्थिते ऽधर्मे मित्राणामुपकारिणाम् ।  

मिथ्या प्रतिज्ञां कुरुते को नृशंसतरस्ततः  ॥  ४।३४।८  ॥   

यस्त्विति । अधर्मे इति च्छेदः  ॥  ४।३४।८  ॥   

  

शतमश्वानृते हन्ति सहस्रं तु गवानृते ।  

आत्मानं स्वजनं हन्ति पुरषः पुरुषानृते  ॥  ४।३४।९  ॥   

शतमिति । पुरुषः अश्वानृते अश्वविषयानृते शतं हन्ति, शताश्वहननदोषभाग्
भवेदित्यर्थः । एवं गवानृते गोविषयानृते सहस्रं हन्ति सहस्रगोहननदोषभाग्
भवेत् । पुरुषानृते आत्मनं स्वजनं हन्ति, आत्मस्वजनहननदोषभाग् भवेदित्यर्थः
। महापुरुषरामविषयानृते तु सर्वहननदोषभाग् भवेदिति भावः  ॥  ४।३४।९  ॥   

  

पूर्वं कृतार्थो मित्राणां न तत्प्रतिकरोति यः ।  

कृतघ्नः सर्वभूतानां स वध्यः प्लवगेश्वर  ॥  ४।३४।१०  ॥   

पूर्वमिति । तन्मित्रकार्यं न प्रतिकरोति पुनर्न करोति  ॥  ४।३४।१०  ॥   

  

गीतो ऽयं ब्रह्मणा श्लोकः सर्वलोकनमस्कृतः ।  

दृष्ट्वा कृतघ्नं क्रुद्धेन तं निबोध प्लवङ्गम  ॥  ४।३४।११  ॥   

गीतो ऽयमिति । ब्रह्मणा स्वायम्भुवमनुना  ॥  ४।३४।११  ॥   

  

ब्रह्मघ्ने च सुरापे च चोरे भग्नव्रते तथा ।  

निष्कृतिर्विहिता सद्भिः कृतघ्ने नास्ति निष्कृतिः  ॥  ४।३४।१२  ॥   

अनार्यस्त्वं कृतघ्नश्च मिथ्यावादी च वानर ।  

पूर्वं कृतार्थो रामस्य न तत्प्रतिकरोषि यत्  ॥  ४।३४।१३  ॥   

निष्कृतिः प्रायश्चित्तम्  ॥  ४।३४।१२,१३  ॥   

  

ननु नाम कृतार्थेन त्वया रामस्य वानर ।  

सीतया मार्गणे यत्नः कर्तव्यः कृतमिच्छता  ॥  ४।३४।१४  ॥   

कृतमिच्छता उपकारं स्मरता  ॥  ४।३४।१४  ॥   

  

स त्वं ग्राम्येषु भोगेषु सक्तो मिथ्याप्रतिश्रवः ।  

न त्वां रामो विजानीते सर्पं मण्डूकराविणम्  ॥  ४।३४।१५  ॥   

महाभागेन रामेण पापः करुणवेदिना ।  

हरीणां प्रापितो राज्यं त्वं दुरात्मा महात्मना  ॥  ४।३४।१६  ॥   

कृतं चेन्नाभिजानीषे रामस्याक्लिष्टकर्मणः ।  

सद्यस्त्वं निशितैर्बाणैर्हतो द्रक्ष्यसि वालिनम्  ॥  ४।३४।१७  ॥   

न च सङ्कुचितः पन्था येन वाली हतो गतः ।  

समये तिष्ठ सुग्रीव मा वालिपथमन्वगाः  ॥  ४।३४।१८  ॥   

स त्वमिति । मण्डूकराविणं मण्डूकग्रहणार्थं मण्डूकवद्रौति तमिव वञ्चकं
त्वां न जानातीत्यर्थः  ॥  ४।३४।१५१८  ॥   

  

न नूनमिक्ष्वाकुवरस्य कार्मुकच्युतान् शरान् पश्यसि वज्रसन्निभान् ।  

ततः सुखं नाम निषेवसे सुखी न रामकार्यं मनसा ऽप्यवेक्षसे  ॥  ४।३४।१९  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
चतुस्त्रिंशः सर्गः  ॥  ३४  ॥   

रामस्य सन्दिष्टं वाक्यमभिधाय प्रकृतकार्योचितं स्ववाक्यमाह न नूनमिति ।
इक्ष्वाकुवरस्य कार्मुकच्युतान् बाणान् वज्रसन्निभान् न पश्यति नाद्राक्षीः
नूनम् । ततो नाम तस्मात् खलु सुखं निषेवसे, सुखी सन् रामकार्यं मनसा ऽपि
नावेक्षस इति योजना  ॥  ४।३४।१९  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने चतुस्त्रिंशः सर्गः  ॥  ३४  ॥   


