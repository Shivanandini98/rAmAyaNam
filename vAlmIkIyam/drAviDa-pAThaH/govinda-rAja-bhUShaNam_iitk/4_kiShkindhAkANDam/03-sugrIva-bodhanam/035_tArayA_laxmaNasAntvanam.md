+++
title = "०३५ तारया लक्ष्मणसान्त्वनम्"
title_english = "035 Tara appeases Lakshmana"

+++


तथा ब्रुवाणं सौमित्रिं प्रदीप्तमिव तेजसा ।  

अब्रवील्लक्ष्मणं तारा ताराधिपनिभानना  ॥  ४।३५।१  ॥   

अथ पुनस्तारया लक्ष्मणसान्त्वनं पञ्चत्रिंशे तथा ब्रुवाणमित्यादि  ॥  ४।३५।१
 ॥   

  

नैवं लक्ष्मण वक्तव्यो नायं परुषमर्हति ।  

हरीणामीश्वरः श्रोतुं तव वक्त्राद्विषेषतः  ॥  ४।३५।२  ॥   

वक्तव्यः, परुषमिति शेषः  ॥  ४।३५।२  ॥   

  

नैवाकृतज्ञः सुग्रीवो न शठो नापि दारुणः ।  

नैवानृतकथो वीर न जिह्मश्च कपीश्वरः  ॥  ४।३५।३  ॥   

जिह्मः कुटिलः  ॥  ४।३५।३  ॥   

  

उपकारं कृतं वीरो नाप्ययं विस्मृतः कपिः ।  

रामेण वीर सुग्रीवो यदन्यैर्दुष्करं रणे  ॥  ४।३५।४  ॥   

रामप्रसादात्कीर्तिं च कपिराज्यं च शाश्वतम् ।  

प्राप्तवानिह सुग्रीवो रुमां मां च परन्तप  ॥  ४।३५।५  ॥   

सुदुःखं शयितः पूर्वं प्राप्येदं सुखमुत्तमम् ।  

प्राप्तकालं न जानीते विश्वामित्रो यथा मुनिः  ॥  ४।३५।६  ॥   

विस्मृत इति कर्तरि निष्ठा । अन्यैर्दुष्करं तम् उपकारं न विस्मृत इति
योजना  ॥  ४।३५।४६  ॥   

  

घृताच्यां किल संसक्तो दश वर्षाणि लक्ष्मण ।  

अहो ऽमन्यत धर्मात्मा विश्वामित्रो महामुनिः  ॥  ४।३५।७  ॥   

स हि प्राप्तं न जानीते कालं कालविदां वरः ।  

विश्वामित्रो महातेजाः किं पुनर्यः पृथग्जनः  ॥  ४।३५।८  ॥   

विश्वामित्रो घृताच्यामासक्तो दश वर्षाणि अहो ऽमन्यत दिनममन्यत ।
घृताचीशब्देनात्र मेनकैवोच्यते । मेनकासङ्गस्य बालकाण्डे ऽभिधानात्  ॥ 
४।३५।७,८  ॥   

  

देहधर्मं गतस्यास्य परिश्रान्तस्य लक्ष्मण ।  

अवितृप्तस्य कामेषु कामं क्षन्तुमिहार्हसि  ॥  ४।३५।९  ॥   

देहेति । देहधर्मं गतस्य शरीरस्वभावं प्राप्तस्य । कामं कामवर्तनम्  ॥ 
४।३५।९  ॥   

  

न च रोषवशं तात गन्तुमर्हसि लक्ष्मण ।  

निश्चयार्थमविज्ञाय सहसा प्राकृतो यथा  ॥  ४।३५।१०  ॥   

सत्त्वयुक्ता हि पुरुषास्त्वद्विधाः पुरुषर्षभ ।  

अविमृश्य न रोषस्य सहसा यान्ति वश्यताम्  ॥  ४।३५।११  ॥   

अपराधमङ्गीकृत्य सान्त्वयित्वा इदानीं विचार्यमाणे अपराध एव नास्तीत्याह न
चेति निश्चियार्थं निश्चयरूपमर्थम्, सुग्रीवाभिप्रायमिति यावत्  ॥ 
४।३५।१०,११  ॥   

  

प्रसादये त्वां धर्मज्ञ सुग्रीवार्थे समाहिता ।  

महान् रोषसमुत्पन्नः संरम्भस्त्यज्यतामयम्  ॥  ४।३५।१२  ॥   

संरम्भः अभिनिवेशः  ॥  ४।३५।१२  ॥   

  

रुमां मां करिराज्यं च धनधान्यवसूनि च ।  

रामप्रियार्थं सुग्रीवस्त्यजेदिति मतिर्मम  ॥  ४।३५।१३  ॥   

धनधान्येत्यत्र धनशब्दो हस्तिरथाश्वादिपरः । वसुशब्दो रत्नपरः  ॥  ४।३५।१३
 ॥   

  

समानेष्यति सुग्रीवः सीतया सह राघवम् ।  

शशाङ्कमिव रोहिण्या निहत्वा रावणं रणे  ॥  ४।३५।१४  ॥   

शतकोटिसहस्राणि लङ्कायां किल राक्षसाः ।  

अयुतानि च षट्त्रिंशत्सहस्राणि शतानि च  ॥  ४।३५।१५  ॥   

अहत्वा तांश्च दुर्धर्षान् राक्षसान् कामरूपिणः ।  

न शक्यो रावणो हन्तुं येन सा मैथिली हृता  ॥  ४।३५।१६  ॥   

समानेष्यतीति । समानेष्यति घटयिष्याति । निहत्वेत्यत्र ल्पबभाव आर्षः  ॥ 
४।३५।१४१६  ॥   

  

ते न शक्या रणे हन्तुमसहायेन लक्ष्मण ।  

रावणः क्रूरकर्मा च सुग्रीवेण विशेषतः  ॥  ४।३५।१७  ॥   

ते न शक्या इति च्छेदः । ते राक्षसाः हन्तुं न शक्याः । रावणो
विशेषेणासहायेन सुग्रीवेण हन्तुं न शक्यः  ॥  ४।३५।१७  ॥   

  

एवमाख्यातवान् वाली स ह्यभिज्ञो हरीश्वरः ।  

आगमस्तु न मे व्यक्तः श्रवात्तस्माद् ब्रवीम्यहम्  ॥  ४।३५।१८  ॥   

त्वत्सहायनिमित्तं वै प्रेषिता हरिपुङ्गवाः ।  

आनेतुं वानरान् युद्धे सुबहून् हरियूथपान्  ॥  ४।३५।१९  ॥   

तांश्च प्रतीक्षमाणो ऽयं विक्रान्तान् सुमहाबलान् ।  

राघवस्यार्थसिद्ध्यर्थं न निर्याति हरीश्वरः  ॥  ४।३५।२०  ॥   

तर्हि रावणवृत्तान्तः सर्वो ऽप्याख्यायतामित्यत्राह एवमिति । आगमः
स्वयमवगमः । श्रवात् श्रवणात् । अत्र सुग्रीवेण यद्धाय निर्गमकाले तारया
अङ्गदोक्तरामसुग्रीवसख्यकरणे अभिहिते एतादृशो रावणः, सुग्रीवो दुर्बलः, तं
कथं रामो ऽवलम्बत इति वालिनोक्तमिति ज्ञेयम्  ॥  ४।३५।१८२०  ॥   

  

कृता ऽत्र संस्था सौमित्रे सुग्रीवेण यथा पुरा ।  

अद्य तैर्वानरैः सर्वैरागन्तव्यं महाबलैः  ॥  ४।३५।२१  ॥   

ऋक्षकोटिसहस्राणि गोलाङ्गूलशतानि च ।  

अद्य त्वामुपयास्यन्ति जहि कोपमरिन्दम ।  

कोट्यो ऽनेकास्तु काकुत्स्थ कपीनां दीप्ततेजसाम्  ॥  ४।३५।२२  ॥   

कृतेति । अत्र सीतान्वेषणकार्यविषये सुग्रीवेण पुरा त्वदागमनात्पूर्वमेव
संस्था व्यवस्था, त्रिपञ्चरात्रादूर्ध्वं नागन्तव्यमित्येवंरूपा यथा येन
प्रकारेण कृता तथा अद्य अस्मिन् दिने तैरागन्तव्यम्  ॥  ४।३५।२१,२२  ॥   

  

तव हि मुखमिदं निरीक्ष्य कोपात् क्षतजनिभे नयने निरीक्षमाणाः ।  

हरिवरवनिता न यान्ति शान्तिं प्रथमभयस्य हि शङ्किताः स्म सर्वाः  ॥  ४।३५।२३
 ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
पञ्चत्रिंशः सर्गः  ॥  ३५  ॥   

तव हीति । हिशब्दः पादपूरणे । सर्वाः हरिवरवनिताः तवेदं मुखं निरीक्ष्य
प्रथमभयस्य शङ्किताः वालिवधजनितभयशङ्किताः सत्यः । रोषाद्धेतोः । क्षतजसमे
नयने निरीक्षमाणाः शान्तिं न यान्ति हि न यान्त्येव । प्रथमभयस्य शङ्किता
इति कर्मणि षष्ठी । "न लोकाव्यय " इत्यादिना षष्ठीप्रतिषेधे ऽपि तत्प्रयोग
आर्षः  ॥  ४।३५।२३  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने पञ्चत्रिंशः सर्गः  ॥  ३५  ॥   


