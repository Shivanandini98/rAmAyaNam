+++
title = "०२२ वालिमरणम्"
title_english = "022 Vali s death time advises"

+++


वीक्षमाणस्तु मन्दासुः सर्वतो मन्दमुच्छ्वसन् ।  

आदावेव तु सुग्रीवं ददर्श त्वात्मजाग्रतः  ॥  ४।२२।१  ॥   

एवममोघरामशराभिघातेन मोहसमाविष्टं वालिनं मृतं निश्चित्य संस्कारादिकरणाय
त्वरमाणे हनुमति दैवात्किञ्चित्समाश्वस्तो वाली कर्तव्यभागं नियच्छति
द्वाविंशे वीक्षमाण इत्यादि । मन्दासुः अल्पप्राणः  ॥  ४।२२।१  ॥   

  

तं प्राप्तविजयं वाली सुग्रीवं प्लवगेश्वरः ।  

आभाष्य व्यक्तया वाचा सस्नेहमिदमब्रवीत्  ॥  ४।२२।२  ॥   

तमिति । आभाष्य सम्बोध्य  ॥  ४।२२।२  ॥   

  

सुग्रीव दोषेण न मां गन्तुमर्हसि किल्बषात् ।  

कृष्यमाणं भविष्येण बुद्धिमोहेन मां बलात्  ॥  ४।२२।३  ॥   

सुग्रीवेति । किल्बिषात् राज्यविवासनदारहणरूपकिल्बिषाद्धेतोः मां दोषेण
गन्तुं दोषसहितं ज्ञातुं नार्हसि, किन्तु भविष्येण भाविफलेन हेतुना जातेन
बुद्धिमोहेन बालात्कृष्यमाणं मां गन्तुमर्हसि  ॥  ४।२२।३  ॥   

  

युगपद्विहितं तात न मन्ये सुखमावयोः ।  

सौहार्दं भ्रातृयुक्तं हि तदिदं तात नान्यथा  ॥  ४।२२।४  ॥   

युगपदिति । आवयोः भ्रात्रोः भातृयुक्तं भ्रातृत्वप्रयुक्तं सौहार्दं सुखं
राज्यमुखं च । एतदुभयं दैवेन युगपन्न विहितं मन्ये ध्रुवम् । अव्ययमेतत् ।
तदिदं दैवकृतं युगपदविधानम् अन्यथा न हि अन्यप्रकारं न भवति हि  ॥  ४।२२।४
 ॥   

  

प्रतिपद्य त्वमद्यैव राज्यमेषां वनौकसाम् ।  

मामप्यद्यैव गच्छन्तं विद्धि वैवस्वतक्षयम्  ॥  ४।२२।५  ॥   

प्रतीति । प्रतिपद्य, पालयेति शेषः । यद्वा प्रतिपद्य प्राप्नुहि ।
श्यन्नन्तो ऽयम् । वैवस्वतक्षयं यमगृहम्  ॥  ४।२२।५  ॥   

  

जीवितं हि राज्यं च श्रियं च विपुलामिमाम् ।  

प्रजहाम्येष वै तूर्णं महच्चागर्हितं यशः  ॥  ४।२२।६  ॥   

जीवितमिति । अगर्हितं यशः केनाप्यवध्यो वालीति प्रसिद्धं यशः  ॥  ४।२२।६
 ॥   

  

अस्यां त्वहमवस्थायां वीर वक्ष्यामि यद्वचः ।  

यद्यप्यसुकरं राजन् कर्तुमेव तदर्हसि  ॥  ४।२२।७  ॥   

अस्यामवस्थायां चरमावस्थायां यद्वचो वक्ष्यामि एतद्यद्यप्यसुकरं
तथाप्यवश्यं कर्तुमर्हसि । मदुक्तरीत्या राजा भवेत्यर्थः  ॥  ४।२२।७  ॥   

  

सुखार्हं सुखसंवृद्धं बालमेनमबालिशम् ।  

बाष्पपूर्णमुखं पश्य भूमौ पतितमङ्गदम् ।  

मम प्राणैः प्रियतरं पुत्रं पुत्रमिवौरसम्  ॥  ४।२२।८  ॥   

सुखार्हमिति । वयसा बालमप्यबालिशं बालबुद्धिरहितम् । ममेति । प्राणैः
प्राणेभ्यः, मम पुत्रं औरसम् पुत्रमिव पश्येति संबन्धः  ॥  ४।२२।८  ॥   

  

मया हीनमहीनार्थं सर्वतः परिपालय ।  

त्वमेवास्य हि दाता च परित्राता च सर्वतः ।  

भयेष्वभयदश्चैव यथा ऽहं प्लवगेश्वर  ॥  ४।२२।९  ॥   

एष तारात्मजः श्रीमांस्त्वया तुल्यपराक्रमः ।  

रक्षसां तु वधे तेषामग्रतस्ते भविष्यति  ॥  ४।२२।१०  ॥   

अनुरूपाणि कर्माणि विक्रम्य बलवान् रणे ।  

करिष्यत्येष तारेयस्तरस्वी तरुणो ऽङ्गदः  ॥  ४।२२।११  ॥   

मयेत्यादि । अस्य अङ्गदस्य दाता, वस्त्राभरणादीनामिति शेषः । सर्वतः
शत्रुभ्यः परित्राता । भयेष्वभयदः शत्रुपुत्रत्वेन
स्थानान्निष्कासनादिभयहेतुषु विषये अभयदः  ॥  ४।२२।९११  ॥   

  

सुषेणदुहिता चेयमर्थसूक्ष्मविनिश्चये ।  

औत्पातिके च विविधे सर्वतः परिनिष्ठिता  ॥  ४।२२।१२  ॥   

सुषेणेति । अर्थसूक्ष्मविनिश्चये सूक्ष्मार्थविनिश्चये औत्पातिके
उत्पातविषयज्ञाने च । परिनिष्ठिता सञ्जातनिष्ठा, समर्थेति यावत्  ॥  ४।२२।१२
 ॥   

  

यदेषा साध्विति ब्रूयात् कार्यं तन्मुक्तसंशयम् ।  

नहि तारामतं किञ्चिदन्यथा परिवर्तते  ॥  ४।२२।१३  ॥   

यदिति । न परिवर्तते न भवतीत्यर्थः  ॥  ४।२२।१३  ॥   

  

राघवस्य च ते कार्यं कर्तव्यमविशङ्कया ।  

स्यादधर्मो ह्यकरणे त्वां च हिंस्याद्विमानितः  ॥  ४।२२।१४  ॥   

राघवस्य चेति । विमानितः, राघव इति शेषः  ॥  ४।२२।१४  ॥   

  

इमां च मालामाधत्स्व दिव्यां सुग्रीव काञ्चनीम् ।  

उदारा श्रीः स्थिता ह्यस्यां सम्प्रजह्यान्मृते मयि  ॥  ४।२२।१५  ॥   

इमामिति । सम्प्रजह्यान्मृते मयि मृते सति श्रीरिमां काञ्चनीं मालां
सम्प्रजह्यात् । ततः पूर्वमेव मयि जीवति गृहाणेति भावः  ॥  ४।२२।१५  ॥   

  

इत्येमुक्तः सुग्रीवो वालिना भ्रातृसौहृदात् ।  

हर्षं त्यक्त्वा पुनर्दीनो ग्रहग्रस्त इवोडुराट्  ॥  ४।२२।१६  ॥   

इतीति । दीनः अभूदिति शेषः । ग्रहग्रस्तः राहुग्रस्तः  ॥  ४।२२।१६  ॥   

  

तद्वालिवचनाच्छान्तः कुर्वन्युक्तमतन्द्रितः ।  

जग्रह सो ऽभ्यनुज्ञातो मालां तां चैव काञ्चनीम्  ॥  ४।२२।१७  ॥   

तदिति । तत्तदनन्तरं शान्तः त्यक्तवैरः  ॥  ४।२२।१७  ॥   

  

तां मालां काञ्चनीं दत्त्वा वाली दृष्ट्वा ऽ ऽत्मजं स्थितम् ।  

संसिद्धः प्रेत्यभावाय स्नेहादङ्गदमब्रवीत्  ॥  ४।२२।१८  ॥   

तामिति । प्रेत्यभावाय मरणाय । संसिद्धः कृतनिश्चयः  ॥  ४।२२।१८  ॥   

  

देशकालौ भजस्वाद्य क्षममाणः प्रियाप्रिये ।  

सुखदुःखसहः काले सुग्रीववशगो भव  ॥  ४।२२।१९  ॥   

यथा हि त्वं महाबाहो लालितः सततं मया ।  

न तथा वर्तमानं त्वां सुग्रीवो बहु मंस्यते  ॥  ४।२२।२०  ॥   

अद्य मत्प्रयाणानन्तरं देशाकालौ भजस्व । गत्यर्था ज्ञानार्थाः । देशाकालौ
जानीहि । अस्मिन् देशे अस्मिन् काले च एवं वर्तितव्यम्, एवं न
वर्तितव्यमिति विवेचयेत्यर्थः । प्रियाप्रिये क्षममाणः प्रभोः
प्रियवचनवदप्रियवचनमपि सोढव्यमित्यर्थः । काले सुखदुःखसहः दुःखकाले सुखं
सुखकाले दुःखं च सहमान इत्यर्थः । सुग्रीववशगो भव सुग्रीवपरतन्त्रो भव  ॥ 
४।२२।१९,२०  ॥   

  

मास्यामित्रैर्गतं गच्छेर्मा शत्रुभिररिन्दम ।  

भर्तुरर्थपरो दान्तः सुग्रीववशगो भव  ॥  ४।२२।२१  ॥   

मास्येति । अस्य सुग्रीवस्यामित्रैर्गतं प्राप्तं पुरुषं मा गच्छेः । अस्य
शत्रुमित्रं न भजेरित्यर्थः । शत्रुभिः सह च मा गच्छेः  ॥  ४।२२।२१  ॥   

  

न चातिप्रणयः कार्यः कर्तव्यो ऽप्रणयश्च ते ।  

उभयं हि महान् दोषस्तस्मादन्तरदृग्व  ॥  ४।२२।२२  ॥   

न चेति । अतिप्रणयः अतिस्नेहः, अप्रणयः स्नेहाभावश्च । अन्तरदृग्भव
मध्यमभावमवलम्बस्वेत्यर्थः  ॥  ४।२२।२२  ॥   

  

इत्युक्त्वा ऽथ विवृत्ताक्षः शरसम्पीडितो भृशम् ।  

विवृतैर्दशनैर्भीमैर्बभूवोत्क्रान्तजीवितः  ॥  ४।२२।२३  ॥   

इतीति । विवृत्ताक्षः भ्रामितनेत्रः । विवृतैः प्रकाशितैः, अत एव भीमैः
दशनैः दन्तैरुपलक्षितः उत्क्रान्तजीवितः उद्गतप्राणः  ॥  ४।२२।२३  ॥   

  

ततो विचुक्रुशुस्तत्र वानरा हरियूथपाः ।  

परिदेवयमानास्ते सर्वे प्लवगपुङ्गवाः  ॥  ४।२२।२४  ॥   

तत इति । परिदेवयमानाः रुदन्त इत्यर्थः । प्लवगपुङ्गवाः बलेन श्रेष्ठाः ।
पुनश्च हरियूथपाः यूथस्य निर्वोढारः । वानराः वानरजातयः  ॥  ४।२२।२४  ॥   

  

किष्किन्धा ह्यद्य शून्य ऽसीत्स्वर्गते वानराधिपे ।  

उद्यानानि च शून्यानि पर्वताः काननानि च ।  

हते प्लवगशार्दूले निष्प्रभा वानराः कृताः  ॥  ४।२२।२५  ॥   

परिदेवनमेवाह किष्किन्धेत्यादिना । शून्या शून्यप्राया  ॥  ४।२२।२५  ॥   

  

यस्य वेगेन महता काननानि वनानि च ।  

पुष्पौघेणानुबध्यन्ते करिष्यति तदद्य कः  ॥  ४।२२।२६  ॥   

यस्येति । वेगेन पराक्रमेण काननानि अरण्यानि, वनानि जलानि सरांसीत्यर्थः ।
पुष्पौघेण अनुबध्यन्ते सम्बध्यन्ते, सदा पुष्पितानि भवन्तीत्यर्थः ।
तत्पुष्पानुबन्धनम् अद्य तु वालिमरणानन्तकाले । यद्वा वनानि
क्षुद्रारण्यानि यस्मिन् वालिनि गच्छति सति तदूरुवेगेनाविशेषेण सर्वाणि
वनानि पुष्पैः सहानुगच्छन्तीत्यर्थः  ॥  ४।२२।२६  ॥   

  

येन दत्तं महद्युद्धं गन्धर्वस्य महात्मनः ।  

गोलभस्य महाबाहोर्दश वर्षाणि पञ्च च  ॥  ४।२२।२७  ॥   

नैव रात्रौ न दिवसे तद्युद्धमुपशाम्यति ।  

ततस्तु षोडशे वर्षे गोलभो विनिपातितः  ॥  ४।२२।२८  ॥   

हत्वा तं दुर्विनीतं तु वाली दंष्ट्राकरालवान् ।  

सर्वाभयकरो ऽस्माकं कथमेष निपातितः  ॥  ४।२२।२९  ॥   

येनेति । गोलभस्य गोलभाख्यस्य । उपशाम्यति उपाशाम्यत् । भूते लट् ।
दंष्ट्राकरालवान् करालदंष्ट्रावान् । परनिपातः  ॥  ४।२२।२७२९  ॥   

  

हते तु वीरे प्लवगाधिपे तदा प्लवङ्गमास्तत्र न शर्म लेभिरे ।  

वनेचराः सिंहयुते महावने यथा हि गावो निहते गवां पतौ  ॥  ४।२२।३०  ॥   

हत इति । शर्म सुखम् । सिंहयुत इति । सिंहस्थानीयो रामः  ॥  ४।२२।३०  ॥   

  

ततस्तु तारा व्यसनार्णवाप्लुता मृतस्य भर्तुर्वदनं समीक्ष्य सा ।  

जगाम भूमिं परिरभ्य वालिनं महाद्रुमं छिन्नमिवाश्रिता लता  ॥  ४।२२।३१  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
द्वाविंशः सर्गः  ॥  २२  ॥   

ततस्त्विति । व्यसनार्णवे आप्लुता मग्नेति यावत्  ॥  ४।२२।३१  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने द्वाविंशः सर्गः  ॥  २२  ॥   


