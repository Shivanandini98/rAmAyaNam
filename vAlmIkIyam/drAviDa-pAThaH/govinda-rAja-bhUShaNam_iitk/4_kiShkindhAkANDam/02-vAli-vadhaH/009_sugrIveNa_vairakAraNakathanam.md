+++
title = "००९ सुग्रीवेण वैरकारणकथनम्"
title_english = "009 The strength of Vali"

+++


वाली नाम मम भ्राता ज्येष्ठः शत्रुनिषूदनः ।  

पितुर्बहुमतो नित्यं ममापि च तथा पुरा  ॥  ४।९।१  ॥   

अथ वाल्यपराधवृत्तान्तो नवमे वाली नामेत्यादिषड्विंशतिः श्लोकाः  ॥  ४।९।१
 ॥   

  

पितर्युपरते ऽस्माकं ज्येष्ठो ऽयमिति मन्त्रिभिः ।  

कपीनामीश्वरो राज्ये कृतः परमसम्मतः  ॥  ४।९।२  ॥   

पितरीति । अयं ज्येष्ठः । अतः कपीनामीश्वर इति राज्ये कृतः स्थापितः  ॥ 
४।९।२  ॥   

  

राज्यं प्रशासतस्तस्य पितृपैतामहं महत् ।  

अहं सर्वेषु कालेषु प्रणतः प्रेष्यवत्स्थितः  ॥  ४।९।३  ॥   

पितृपैतामहं स्वपितुः ऋक्षरजसः पित्रा ब्रह्मणा तस्मै दत्तत्वात्  ॥  ४।९।३
 ॥   

  

मायावी नाम तेजस्वी पूर्वजो दुन्दुभेः सुतः ।  

तेन तस्य महद्वैरं स्त्रीकृतं विश्रुतं पुरा  ॥  ४।९।४  ॥   

दुन्दुभेः पूर्वजः अग्रजः । सुतः मयस्येति शेषः । वक्ष्यत्युत्तरकाण्डे मयः
"मायावी प्रथमस्तात दुन्दुभिस्तदनन्तरः ।" इति । तेन मायाविना तस्य वालिनः
स्त्रीकृतं स्त्रीनिमित्तं महद्वैरमस्तीति पुरा विश्रुतम्  ॥  ४।९।४  ॥   

  

स तु सुप्तजने रात्रै किष्किन्धाद्वारमागतः ।  

नर्दति स्म सुसंरब्धो वालिनं चाह्वयद्रणे  ॥  ४।९।५  ॥   

सुप्तजने सुप्तः जनो यस्मिन् रात्र्यंशे स सुप्तजनः, अर्धरात्र इत्यर्थः  ॥ 
४।९।५  ॥   

  

प्रसुप्तस्तु मम भ्राता नर्दितं भैरवस्वनम् ।  

श्रुत्वा न ममृषे वाली निष्पपात जवात्तदा  ॥  ४।९।६  ॥   

स तु वै निःसृतः क्रोधात्तं हन्तुमसुरोत्तमम् ।  

वार्यमाणस्ततः स्त्रीभिर्मया च प्रणतात्मना  ॥  ४।९।७  ॥   

स तु निर्धूय सर्वान्नो निर्जगाम महाबलः ।  

ततो ऽहमपि सौहार्दान्निःसृतो वालिना सह  ॥  ४।९।८  ॥   

स तु मे भ्रातरं दृष्ट्वा मां च दूरादवस्थिम् ।  

असुरो जातसन्त्रासः प्रदुद्राव ततो भृशम्  ॥  ४।९।९  ॥   

भैरवस्वनं भैरवस्वनरूपं नर्दितं गर्जितम्  ॥  ४।९।६९  ॥   

  

तस्मिन् द्रवति सन्त्रस्ते ह्यावां द्रुततरं गतौ ।  

प्रकाशश्च कृतो मार्गश्चन्द्रेणोद्गच्छता तदा  ॥  ४।९।१०  ॥   

तस्मिन्निति । उद्गच्छता उदयमानेन  ॥  ४।९।१०  ॥   

  

स तृणैरावृतं दुर्गं धरण्या विवरं महत् ।  

प्रविवेशासुरो वेगादावामासाद्य विष्ठितौ  ॥  ४।९।११  ॥   

तं प्रविष्टं रिपुं दृष्ट्वा बिलं रोषवशंगतः ।  

मामुवाच तदा वाली वचनं क्षुभितेन्द्रियः  ॥  ४।९।१२  ॥   

इह त्वं तिष्ठ सुग्रीव बिलद्वारि समाहितः ।  

यावत्तत्र प्रविश्याहं निहन्मि सहसा रिपुम्  ॥  ४।९।१३  ॥   

आसाद्य बिलद्वारमिति शेषः  ॥  ४।९।१११३  ॥   

  

मया त्वेतद्वचः श्रुत्वा याचितः स परन्तपः ।  

शापयित्वा तु मां पद्भ्यां प्रविवेश बिलं महत्  ॥  ४।९।१४  ॥   

याचितः सह प्रवेशनमिति शेषः । पद्भ्यां स्वपदाभ्याम् । "श्लाघह्नुस्थाशपां
ज्ञीप्स्यमानः ।" इति चतुर्थी  ॥  ४।९।१४  ॥   

  

तस्य प्रविष्टस्य बिलं साग्रः संवत्सरो गतः ।  

स्थितस्य च मम द्वारि स कालो व्यत्यवर्तत  ॥  ४।९।१५  ॥   

तस्य प्रविष्टस्य तस्मिन् प्रविष्टे साग्रः सम्पूर्णः स कालः संवत्सरः ।
ममापि संवत्सरो गत इत्यर्थः  ॥  ४।९।१५  ॥   

  

अहं तु नष्टं ज्ञात्वा तं स्नेहादागतसम्भ्रमः ।  

भ्रातरं न च पश्यामि पापाशङ्कि च मे मनः  ॥  ४।९।१६  ॥   

अहं तं नष्टं ज्ञात्वा साग्रसंवत्सरमदृष्टं बुद्ध्वा स्नेहादागतसम्भ्रमो
ऽभवम् । भ्रातरं च न पश्यामि नापश्यम् । ततः मे मनः पापाशङ्कि तन्मरणाशङ्कि
जातम्  ॥  ४।९।१६  ॥   

  

अथ दीर्घस्य कालस्य बिलात्तस्माद्विनिस्सृतम् ।  

सफेनं रुधिरं रक्तमहं दृष्ट्वा सुदुःखितः  ॥  ४।९।१७  ॥   

नर्दतामसुराणां च ध्वनिर्मे श्रोत्रमागतः ।  

निरस्तस्य च सङ्ग्रामे क्रोशतो निस्वनो गुरोः  ॥  ४।९।१८  ॥   

रक्तं रक्तवर्णम्  ॥  ४।९।१७,१८  ॥   

  

अहं त्ववगतो बुद्ध्या चिह्नैस्तैर्भ्रातरं हतम् ।  

पिधाय च बिलद्वारं शिलया गिरिमात्रया ।  

शोकार्तश्चोदकं कृत्वा किष्किन्धामागतः सखे  ॥  ४।९।१९  ॥   

चिह्नैः मरणकालिकस्वरैः  ॥  ४।९।१९  ॥   

  

गूहमानस्य मे तत्त्वं यत्नतो मन्त्रिभिः श्रुतम् ।  

ततो ऽहं तैः समागम्य सम्मतैरभिषेचितः  ॥  ४।९।२०  ॥   

राज्यं प्रशासतस्तस्य न्यायतो मम राघव ।  

आजगाम रिपुं हत्वा वाली तमसुरोत्तमम्  ॥  ४।९।२१  ॥   

अभिषिक्तं तु मां दृष्ट्वा वाली संरक्तलोचनः ।  

मदीयान् मन्त्रिणो बद्ध्वा परुषं वाक्यमब्रवीत्  ॥  ४।९।२२  ॥   

तत्त्वं यथार्थं वालिमरणं गूहमानस्य प्रच्छादयतः मे मत्तः यत्नतः बहुयत्नेन
स्वविषयशापादिना श्रुतमासीत्  ॥  ४।९।२०२२  ॥   

  

निग्रहे ऽपि समर्थस्य तं पापं प्रति राघव ।  

न प्रावर्तत मे बुद्धिर्भ्रातुर्गौरवयन्त्रिता  ॥  ४।९।२३  ॥   

पापम् अज्ञानकृतमिति सान्त्वनेपि धिक्करणात् पापिष्ठं तं प्रति निग्रहे
समर्थस्य, प्रकृतिबलसम्पन्नत्वादिति भावः । यन्त्रिता नियमिता  ॥  ४।९।२३
 ॥   

  

हत्वा शत्रुं स मे भ्राता प्रविवेश पुरं तदा ।  

मानयंस्तं महात्मानं यथावच्चाभ्यवादयम्  ॥  ४।९।२४  ॥   

उक्ताश्च नाशिषस्तेन सन्तुष्टेनान्तरात्माना  ॥  ४।९।२५  ॥   

प्रविवेश पुरमित्युक्त्या मन्त्रिबन्धनादिकं पुराद्वहिरिति ज्ञेयम्  ॥ 
४।९।२४,२५  ॥   

  

नत्वा पादावहं तस्य मुकुटेनास्पृशं प्रभो ।  

अपि वाली मम क्रोधान्न प्रसादं चकार सः  ॥  ४।९।२६  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे नवमः
सर्गः  ॥  ९  ॥   

नत्वेति । मम क्रोधान्मयि कोपात्  ॥  ४।९।२६  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने नवमः सर्गः  ॥  ९  ॥   


