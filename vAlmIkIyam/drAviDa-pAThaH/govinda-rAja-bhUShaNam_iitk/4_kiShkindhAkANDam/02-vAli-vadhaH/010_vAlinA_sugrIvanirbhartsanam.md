+++
title = "०१० वालिना सुग्रीवनिर्भर्त्सनम्"
title_english = "010 Banishment of Sugreeva by Vali"

+++


ततः क्रोधसमाविष्टं संरब्धं तमुपागतम् ।  

अहं प्रसादयाञ्चक्रे भ्रातरं प्रियकाम्यया  ॥  ४।१०।१  ॥   

अथ वालिदोषदर्शनेन रामस्य दृढतरा वालिवधप्रतिज्ञा दशमे तत इत्यादि  ॥ 
४।१०।१  ॥   

  

दिष्ट्यासि कुशली प्राप्तो निहतश्च त्वया रिपुः ।  

अनाथस्य हि मे नाथस्त्वमेको नाथनन्दनः  ॥  ४।१०।२  ॥   

अनाथान् नन्दयतीत्यनाथनन्दनः  ॥  ४।१०।२  ॥   

  

इदं बहुशलाकं ते पूर्णचन्द्रमिवोदितम् ।  

छत्त्रं सवालव्यजनं प्रतीच्छस्व मयोद्यतम्  ॥  ४।१०।३  ॥   

उद्यतम् अर्पितं प्रतीच्छस्व प्रतीच्छ  ॥  ४।१०।३  ॥   

  

आर्तश्चाथ बिलद्वारि स्थितः संवत्सरं नृप ।  

दृष्ट्वाहं शोणितं द्वारि बिलाच्चापि समुत्थितम्  ॥  ४।१०।४  ॥   

संवत्सरं बिलद्वारि स्थितः अहं च बिलद्वारि समुत्थितं शोणितं दृष्ट्वा
आर्तश्चामि  ॥  ४।१०।४  ॥   

  

शोकसंविग्नहृदये भृशं व्याकुलितेन्दियः ।  

अपिधाय बिलद्वारं शैलशृङ्गेण तत्तथा ।  

तस्माद्देशादपाक्रम्य किष्किन्धां प्राविशं पुनः  ॥  ४।१०।५  ॥   

शोकसंविग्नहृदयः शोककम्पितहृदयः तद्बिलद्वारम् । तथा त्वया दृष्टप्रकारेण
अपिधाय प्रच्छाद्य प्राविशम्  ॥  ४।१०।५  ॥   

  

विषादात्त्विह मां दृष्ट्वा पौरैर्मन्त्रिभिरेव च ।  

अभिषिक्तो न कामेन तन्मे त्वं क्षन्तुमर्हसि  ॥  ४।१०।६  ॥   

इह विषादादागतं मां दृष्ट्वा । विषादात् राज्यनाशविषादात्  ॥  ४।१०।६  ॥   

  

त्वमेव राजा मानार्हः सदा चाहं यथापुरम् ।  

राजभावनियोगो ऽयं मया त्वद्विरहात्कृतः  ॥  ४।१०।७  ॥   

सामात्यपौरनगरं स्थितं निहतकण्टकम् ।  

न्यासभूतमिदं राज्यं तव निर्यातयाम्यहम्  ॥  ४।१०।८  ॥   

मा च रोषं कृथाः सौम्य मयि शत्रुनिबर्हण ।  

याचे त्वां शिरसा राजन् मया बद्धो ऽयमञ्जलिः  ॥  ४।१०।९  ॥   

अहं यथापुरं पूर्ववद्युवराजो भवामीत्यर्थः । राजभावनियोगः राजत्वेन
राज्यशासनम्  ॥  ४।१०।७९  ॥   

  

बलादस्मि समागम्य मन्त्रिभिः पुरवासिभिः ।  

राजभावे नियुक्तो ऽहं शून्यदेशजिगीषया  ॥  ४।१०।१०  ॥   

बलादिति । शून्यदेशजिगीषया राजशून्यदेशवशीकरणेच्छया  ॥  ४।१०।१०  ॥   

  

स्निग्धमेवं ब्रुवाणं मां स तु निर्भर्त्स्य वानरः ।  

धिक् त्वामिति च मामुक्त्वा बहु तत्तदुवाच ह  ॥  ४।१०।११  ॥   

स्निग्धमिति । तत्तत्परुषभाषणम् अश्लीलतया विशिष्य नोक्तम्  ॥  ४।१०।११  ॥   

  

प्रकृतीश्च समानीय मन्त्रिणश्चैव सम्मतान् ।  

मामाह सुहृदां मध्ये वाक्यं परमगर्हितम्  ॥  ४।१०।१२  ॥   

विदितं वो यथा रात्रौ मायावी स महासुरः ।  

मां समाह्वयत क्रूरो युद्धकाङ्क्षी सुदुर्मतिः  ॥  ४।१०।१३  ॥   

तस्य तद्वचनं श्रुत्वा निस्सृतो ऽहं नृपालयात् ।  

अनुयातश्च मां तूर्णमयं भ्राता सुदारुणः  ॥  ४।१०।१४  ॥   

स तु दृष्टैव मां रात्रौ सद्वितीयं महाबलः ।  

प्राद्रवद्भयसन्त्रस्तो वीक्ष्यावां तमनुद्रुतौ  ॥  ४।१०।१५  ॥   

अनुद्रुतश्च वेगेन प्रविवेश महाबिलम्  ॥  ४।१०।१६  ॥   

तं प्रविष्टं विदित्वा तु सुघोरं सुमहद्बिलम् ।  

अयमुक्तो ऽथ मे भ्राता मया तु क्रूरदर्शनः  ॥  ४।१०।१७  ॥   

अहत्वा नास्ति मे शक्तिः प्रतिगन्तुमितः पुरीम् ।  

बिलद्वारि प्रतीक्ष त्वं यावदेनं निहन्म्यहम्  ॥  ४।१०।१८  ॥   

स्थितो ऽयमिति मत्वा तु प्रविष्टो ऽहं दुरासदम् ।  

तं च मे मार्गमाणस्य गतः संवत्सरस्तदा  ॥  ४।१०।१९  ॥   

प्रकृतीरिति । मामुद्दिश्य प्रकृत्यादीनाहेत्यर्थः  ॥  ४।१०।१२१९  ॥   

  

स तु दृष्टो मया शत्रुरनिर्वेदाद्भयावहः ।  

निहतश्च मया तत्र सो ऽसुरो बन्धुभिः सह  ॥  ४।१०।२०  ॥   

अनिर्वेदात् अक्लेशात्  ॥  ४।१०।२०  ॥   

  

तस्यास्यात्तु प्रवृत्तेन रुधिरौघेण तद्विलम् ।  

पूर्णमासीद्दुराक्रामं स्तनतस्तस्य भूतले  ॥  ४।१०।२१  ॥   

भूतले भूविवरे स्तनतः गर्जतः तत्पूर्वोक्तं तस्य बिलं स्तनतः तस्य आस्यात्
प्रवृत्तेन रुधिरौघेण पूर्णं सत् दुराक्रममासीदिति योजना  ॥  ४।१०।२१  ॥   

  

सूदयित्वा तु तं शत्रुं विक्रान्तं दुन्दुभेः सुतम् ।  

निष्क्रामन्नैव पश्यामि बिलस्य पिहितं मुखम्  ॥  ४।१०।२२  ॥   

दुन्दुभेः सुतं भ्रातरमित्यर्थः । यद्वा नायं मायावी मयपुत्रः, किन्तु
दुन्दुभिपुत्रोन्य इति बोध्यम् । "पूर्वजो दुन्दुभेः सुतः" इति हि
पूर्वमप्युक्तम् । पिहितमिति हेतुगर्भम् । पिहितत्वान्मुखं न पश्यामि  ॥ 
४।१०।२२  ॥   

  

विक्रोशमानस्य तु मे सुग्रीवेति पुनःपुनः ।  

यदा प्रतिवचो नास्ति ततो ऽहं भृशदुःखितः  ॥  ४।१०।२३  ॥   

विक्रोशमानस्य आह्वयत । "क्रुश आह्वने रोदने च" इति धातुः  ॥  ४।१०।२३  ॥   

  

पादप्रहारैस्तु मया बहुभिस्तद्विदारितम् ।  

ततो ऽहं तेन निष्क्रम्य पथा पुरमुपागतः  ॥  ४।१०।२४  ॥   

पादेति । तद्विलं विदारितं क्वचित्सरन्ध्रीकृतम् । तेन पथा रन्ध्रमार्गेण
 ॥  ४।१०।२४  ॥   

  

अत्रानेनास्मि संरुद्धो राज्यं प्रार्थयता ऽ ऽत्मनः ।  

सुग्रीवेण नृशंसेन विस्मृत्य भ्रातृसौहृदम्  ॥  ४।१०।२५  ॥   

एवमुक्त्वा तु मां तत्र वस्त्रेणैकेन वानरः ।  

निर्वासयामास तदा वाली विगतसाध्वसः  ॥  ४।१०।२६  ॥   

अत्र बिले  ॥  ४।१०।२५,२६  ॥   

  

तेनाहमपविद्धश्च हृतदारश्च राघव ।  

तद्भायाच्च मही क्रान्तेयं सवनार्णवा  ॥  ४।१०।२७  ॥   

अपविद्धः ताडितः  ॥  ४।१०।२७  ॥   

  

ऋश्यमूकं गिरिवरं भार्याहरणदुःखितः ।  

प्रविष्टो ऽस्मि दुराधर्षं वालिनः कारणान्तरे  ॥  ४।१०।२८  ॥   

कारणान्तरे मतङ्गशापनिमित्ते सति वालिनो दुराधर्षं दुराक्रमम्  ॥  ४।१०।२८
 ॥   

  

एतत्ते सर्वमाख्यातं वैरानुकथनं महत् ।  

अनागसा मया प्राप्तं व्यसनं पश्य राघव  ॥  ४।१०।२९  ॥   

वैरानुकथनं वैरकारणाख्यानम्  ॥  ४।१०।२९  ॥   

  

वालिनस्तु भयार्तस्य सर्वलोकाभयङ्कर ।  

कर्तुमर्हसि मे वीर प्रसादं तस्य निग्रहात्  ॥  ४।१०।३०  ॥   

एवमुक्तस्तु तेजस्वी धर्मज्ञो धर्मसंहितम् ।  

वचनं वक्तुमारेभे सुग्रीवं प्रहसन्निव  ॥  ४।१०।३१  ॥   

अमोघाः सूर्यसङ्काशा ममैते निशिताः शराः ।  

तस्मिन् वालिनि दुर्वृत्ते निपतिष्यन्ति वेगिताः  ॥  ४।१०।३२  ॥   

यावत्तं नाभिपश्यामि तव भार्यापहारिणम् ।  

तावत्स जीवेत् पापात्मा वाली चारित्रदूषकः  ॥  ४।१०।३३  ॥   

वालिन इति पञ्चमी  ॥  ४।१०।३०३३  ॥   

  

आत्मानुमानात् पश्यामि मग्नं त्वां शोकसागरे ।  

त्वामहं तारयिष्यामि कामं प्राप्स्यसि पुष्कलम्  ॥  ४।१०।३४  ॥   

तस्य तद्वचनं श्रुत्वा राघवस्यात्मनो हितम् ।  

सुग्रिवः परमप्रीतः सुमहद्वाक्यमब्रवीत्  ॥  ४।१०।३५  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे दशमः
सर्गः  ॥  १०  ॥   

आत्मानुमानात् "आत्मवत्सर्वभूतानि" इति न्यायादित्यर्थः । तारयिष्यामि
शोकसागरादिति शेषः  ॥  ४।१०।३४,३५  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने दशमः सर्गः  ॥  १०  ॥   


