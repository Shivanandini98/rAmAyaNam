+++
title = "०२१ हनुमता तारासान्त्वनम्"
title_english = "021 Hanuma consoles Tara"

+++


ततो निपतितां तारां च्युतां तारामिवाम्बरात् ।  

शनैराश्वासयामास हनुमान् हरियूथपः  ॥  ४।२१।१  ॥   

अथ हनुमत्समाश्वासनमेकविंशे तत इत्यादि । तारां तारकाम्  ॥  ४।२१।१  ॥   

  

गुणदेषकृतं जन्तुः स्वकर्मफलहेतुकम् ।  

अव्यग्रस्तदवाप्नोति सर्वं प्रेत्य शुभाशुभम्  ॥  ४।२१।२  ॥   

गुणोति । जन्तुः गुणदोषकृतं ज्ञानाज्ञानाभ्यां कृतं स्वकर्मफलं
स्वकर्मवासना हेतुर्यस्य तत्तथोक्तम् । यत् कर्मास्ति तत्तस्य शुभाशुभं
फलभूतं सुखदुःखं प्रेत्य लोकान्तरं प्राप्य अव्यग्रः एकाग्रः सन् अवाप्नोति
। अत्र कृतं शुभाशुभरूपं कर्म लोकान्तरे फलदानाय सहैव गच्छतीत्यर्थः ।
सुग्रीवेणायं मारित इति न मन्तव्यम्, किन्तु स्वकर्मणैव हतः ।
निमित्तमात्रं सुग्रीव इति भावः  ॥  ४।२१।२  ॥   

  

शोच्या शोचसि कं शोच्यं दीनं दीना ऽनुकम्पसे ।  

कस्य को वा ऽनुशोच्यो ऽस्ति देहे ऽस्मिन् बुद्बुदोपमे  ॥  ४।२१।३  ॥   

नायं शोचनीयः स्वकर्मानुरूपेण गतत्वात् । किन्तु स्वात्मैव शोच्यः केन
कर्मणा कं लोकं गमिष्यामीति तद्दर्शयति शोच्येति । स्वयं शोच्या त्वं कं
प्रति शोचसि । स्वयं दीना कं दीनम् अनुकम्पसे दयसे । ब्रुद्बुदोपमे
जलबुद्बुदवदस्थिरे देहे निमित्तसप्तमी । कस्य को वा ऽनुशोच्यो ऽस्ति,
सर्वेषामप्यस्थिरत्वाविशेषात् । स्वयं स्थिर एव ह्यस्थिरं शोचेदिति भावः  ॥ 
४।२१।३  ॥   

  

अङ्गदस्तु कुमारो ऽयं द्रष्टव्यो जीवपुत्रया ।  

आयत्यां च विधेयानि समर्थान्यस्य चिन्तय  ॥  ४।२१।४  ॥   

अङ्गदस्त्विति । द्रष्टव्यः परिपालनीयः । आयत्याम् उत्तरकाले । समर्थानि
हितानि  ॥  ४।२१।४  ॥   

  

जानास्यनियतामेवं भूतानामागतिं गतिम् ।  

तस्माच्छुभं हि कर्तव्यं पण्डिते नैहलौकिकम्  ॥  ४।२१।५  ॥   

जानासीति । अनियतामागतिं गतिम्, अस्थिरतामिति यावत् । शुभम् और्ध्वदैहिकम्
। ऐहलौकिकं रोदनादिकम्  ॥  ४।२१।५  ॥   

  

यस्मिन् हरिसहस्राणि प्रयुतान्यर्बुदानि च ।  

वर्तयन्ति कृतांशानि सो ऽयं दिष्टान्तमागतः  ॥  ४।२१।६  ॥   

यस्मिन्निति । यस्मिन् विषये हरीत्यविभक्तिकनिर्देशः । हरीणामित्यर्थः ।
कृतांशानि कृतविभागानि । सन्ति वर्तयन्ति, जीवनं कुर्वन्ति सो ऽयं
दिष्टान्तं दिष्टस्य देवकल्पितकालस्य अन्तं समाप्तिम् । "कालो दिष्टो
ऽप्यनेहापि" इत्यमरः । बहून् स्वजनान् जीवयित्वा गतः स्वसुकृत फलं
प्राप्तुं गतः । अतः स न शोच्य इति भावः  ॥  ४।२१।६  ॥   

  

यदयं न्यायदृष्टार्थः सामदानक्षमापरः ।  

गतो धर्मजितां भूमिं नैनं शोचितुमर्हसि  ॥  ४।२१।७  ॥   

यदिति । न्यायदृष्टार्थः शास्त्रदृष्टतत्त्वार्थः । साम दुःखितानां
स्वजनानां सान्त्वनम् । दानम् अभीष्टार्थदानम् । क्षमा तत्कृतापराधसहनम् ।
एतासु परः सक्तः अयं धर्मजितां स्वाधीनधर्माधर्मकाणां भूमिं लोकम् । यत्
यस्मात् गतः । तस्मान्नैनं शोचितुमर्हसि  ॥  ४।२१।७  ॥   

  

सर्वे हि हरिशार्दूलाः पुत्रश्चायं तवाङ्गदः ।  

इदं हर्यृक्षराज्यं च त्वत्सनाथमनिन्दिते  ॥  ४।२१।८  ॥   

सर्व इति । हरीणाम् ऋक्षाणां च राज्यं त्वत्सनाथं त्वया सनाथम्  ॥  ४।२१।८
 ॥   

  

ताविमौ शोकसन्तापौ शनैः प्रेरय भामिनि ।  

त्वाय परिगृहीतो ऽयमङ्गदः शास्तु मेदिनीम्  ॥  ४।२१।९  ॥   

ताविमाविति । ताविमौ शोकसन्तापौ शोकतत्कृततापौ शनैः क्रमेण प्रेरयृ निवर्तय
। भर्तृमरणशोकस्य सद्यो दुस्त्यजत्वादिति भावः  ॥  ४।२१।९  ॥   

  

सन्ततिश्च यथा दृष्टा कृत्यं यच्चापि साम्प्रतम् ।  

राज्ञस्तत्क्रियतां तावदेष कालस्य निश्चयः  ॥  ४।२१।१०  ॥   

सन्ततिश्चेति । सन्ततिश्च यथा दृष्टा यत्प्रोजनकः सन्तानो लब्धः साम्प्रतम्
इदीनीं यच्च कृत्यं कर्तुं योग्यं तत्सर्वं राज्ञः क्रियताम् । एष निश्चयो
ऽस्य कालस्य योग्य इति शेषः । न तु शोक इति भावः ।
पुत्रोत्पादनफलमौर्ध्वदैहिकं क्रियातमित्यर्थः  ॥  ४।२१।१०  ॥   

  

संस्कार्यो हरिराजश्च अङ्गदश्चाभिषिच्यताम् ।  

सिंहासनगतं पुत्रं पश्यन्ती शान्तिमेष्यसि  ॥  ४।२१।११  ॥   

सा तस्य वचनं श्रुत्वा भर्तृव्यसनपीडिता ।  

अब्रवीदुत्तरं तारा हनुमन्तमवस्थितम्  ॥  ४।२१।१२  ॥   

उक्तमर्थं वाचा दर्शयति संस्कार्य इति । शान्तिं दुःखशमम्  ॥  ४।२१।११,१२
 ॥   

  

अङ्गदप्रतिरूपाणां पुत्राणामेकतः शतम् ।  

हतस्याप्यस्य वीरस्य गात्रसंश्लेषणं वरम्  ॥  ४।२१।१३  ॥   

अङ्गदेति । अङ्गदप्रतिरूपाणाम् अङ्गदतुल्यानां पुत्राणां सत्पुत्राणां शतम्
एकतः एकत्र एकतुलायामस्तु । हतस्याप्यस्य गात्रसंश्लेषणं गाढालिङ्गनम् एकतो
ऽस्तु । तोयर्मध्ये भर्तृसंश्लेषणमेव वरमित्यर्थः  ॥  ४।२१।१३  ॥   

  

न चाहं हरिराजस्य प्रभावाम्यङ्गदस्य वा ।  

पितृव्यस्तस्य सुग्रीवः सर्वकार्येष्वनन्तरः  ॥  ४।२१।१४  ॥   

संस्कार्य इत्यस्योत्तरमाह न चेति । हरिराजस्य न प्रभवामि तस्य संस्कारकरणे
न समर्था ऽस्मि । अङ्गदस्य वा न प्रभवामि तस्य राज्याभिषेककरणे न
प्रभवामीत्यर्थः  ॥  ४।२१।१४  ॥   

  

न ह्येषा बुद्धिरास्थेया हनुमन्नङ्गदं प्रति ।  

पिता हि बन्धुः पुत्रस्य न माता हरिसत्तम  ॥  ४।२१।१५  ॥   

न हीति । नास्थेया नादर्तव्या, न कर्तव्येत्यर्थः । पिता पितृव्या  ॥ 
४।२१।१५  ॥   

  

न हि मम हरिराजसंश्रयात् क्षमतरमस्ति परत्र चेह वा ।  

अभिमुखहतवीरसेवितं शयनमिदं मम सेवितुं क्षमम्  ॥  ४।२१।१६  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
एकविंशः सर्गः  ॥  २१  ॥   

नहीति । परत्र परलोके इह अस्मिन् लोके शत्र्वभिमुखतया हतः अभिमुखहतः स
चासौवीरश्च तेन सेवितम्  ॥  ४।२१।१६  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने सर्गः  ॥  २१  ॥   


