+++
title = "०१७ वालिकृतरामनिन्दा"
title_english = "017 Vali s questioning Rama s propriety"

+++


ततः शरेणाभिहतो रामेण रणकर्कशः ।  

पपात सहसा वाली निकृत्त इव पादपः  ॥  ४।१७।१  ॥   

अथ रामं प्रति वालिनिन्दा सप्तदशे ततः शरेणेत्यादि । आरम्भणार्थो ऽयमनुवादः
 ॥  ४।१७।१  ॥   

  

स भूमौ न्यस्तसर्वाङ्गस्तप्तकाञ्चनभूषणः ।  

अपतद्देवराजस्य मुक्तरश्मिरिव ध्वजः  ॥  ४।१७।२  ॥   

तस्मिन्निपतिते भूमौ वानराणां गणेश्वरे ।  

नष्टचन्द्रमिव व्योम न व्यराजत भूतलम्  ॥  ४।१७।३  ॥   

स भूमाविति । रश्मिः बन्धनरज्जुः  ॥  ४।१७।२,३  ॥   

  

भूमौ निपतितस्यापि तस्य देहं महात्मनः ।  

न श्रीर्जहाति न प्राणा न तेजो न पराक्रमः  ॥  ४।१७।४  ॥   

भूमाविति । तेजः प्रतापः  ॥  ४।१७।४  ॥   

  

शक्रदत्ता वरा माला काञ्चनी वज्रभूषिता ।  

दधार हरिमुख्यस्य प्राणांस्तेजः श्रियं च सा  ॥  ४।१७।५  ॥   

उक्ते ऽर्थे हेतुमाह शक्रेति  ॥  ४।१७।५  ॥   

  

स तया मालया वीरो हैमया हरियूथपः ।  

सन्ध्यानुगतपर्यन्तः पयोधर इवाभवत्  ॥  ४।१७।६  ॥   

स इति । हैमयेति ङीबभाव आर्षः  ॥  ४।१७।६  ॥   

  

तस्य माला च देहश्च मर्मघाती च यः शरः ।  

त्रिधेव रचिता लक्ष्मीः पतितस्यापि शोभते  ॥  ४।१७।७  ॥   

तस्येति । लक्ष्मीः तेजः  ॥  ४।१७।७  ॥   

  

तदस्त्रं तस्य वीरस्य स्वर्गमार्गप्रभावनम् ।  

रामबाणासनक्षिप्तमावहत्परमां गतिम्  ॥  ४।१७।८  ॥   

स्वर्गमार्गस्य प्रभावनं प्रापकम् । "भू प्राप्तौ" इत्यस्माल्ल्युट् । अत
एव परमां गतिम् आवहत् सम्पादयामासेत्यर्थः  ॥  ४।१७।८  ॥   

  

तं तदा पतितं सङ्ख्ये गतार्चिषमिवानलम् ।  

बहु मान्य च तं वीरं वीक्षमाणं शनैरिव  ॥  ४।१७।९  ॥   

ययातिमिव पुण्यान्ते देवलोकात्परिच्युतम् ।  

आदित्यमिव कालेन युगान्ते भुवि पातितम्  ॥  ४।१७।१०  ॥   

महेन्द्रमिव दुर्धर्षं महेन्द्रमिव दुःसहम् ।  

महेन्द्रपुत्रं पतितं वालिनं हेममालिनम्  ॥  ४।१७।११  ॥   

सिंहोरस्कं महाबाहुं दीप्तास्यं हरिलोचनम् ।  

लक्ष्मणानुगतो रामो ददर्शोपससर्प च  ॥  ४।१७।१२  ॥   

तं तदेत्यादिचत्वारः । सङ्ख्ये युद्धे । तं वीरं रामं बहुमान्य साधु बाणं
पातितवानसीति श्लाघयित्वा स कुत्र स्थित इति शनैः वेदनातिशयान्मन्दं
वीक्षमाणम् । इवशब्दो वाक्यालङ्कारे । ययातिमिव कालेन दैवेन । "कालः
श्यामलदिष्टयोः" इति दर्पणः । महेन्द्रमिव दुःसहम् आभिमुख्येन
स्थातुमशक्यम् । सिंहेति । दीप्तास्यं दीप्तमुखम् । हरिलोचनं कपिलनेत्रम्
 ॥  ४।१७।९१२  ॥   

  

तं दृष्ट्वा राघवं वाली लक्ष्मणं च महाबलम् ।  

अब्रवीत्प्रश्रितं वाक्यं परुषं धर्मसंहितम्  ॥  ४।१७।१३  ॥   

प्रश्रितं विनयान्वितम् इत्येव पाठक्रमः साधुः  ॥  ४।१७।१३  ॥   

  

त्वं नराधिपतेः पुत्रः प्रथितः प्रियदर्शनः ।  

कुलीनः सत्त्वसम्पन्नस्तेजस्वी चरितव्रतः  ॥  ४।१७।१४  ॥   

पराङ्मुखवधं कृत्वा को नु प्राप्तस्त्वया गुणः ।  

यदहं युद्धसंरब्धः शरेणोरसि ताडितः  ॥  ४।१७।१५  ॥   

प्रश्रितं वचनमाह त्वमित्यादिना । प्रियदर्शनः प्रियं दर्शनं शास्त्रं यस्य
सः । "दर्शनं दृशि शास्त्रे स्यात्" इति दर्पणः । पराङ्मुखवधं
परयुद्धासक्तवधम् । गुणः उत्कर्षः । युद्धसंरब्धः अन्ययुद्धपराङ्मुख
इत्यर्थः  ॥  ४।१७।१४,१५  ॥   

  

रामः करुणवेदी च प्रजानां च हिते रतः ।  

सानुक्रोशो जितोत्साहः समयज्ञो दृढव्रतः ।  

इति ते सर्वभूतानि कथयन्ति यशो भुवि  ॥  ४।१७।१६  ॥   

करुणवेदी कारुण्यज्ञः । सानुक्रोशः सदयः । समयज्ञः आचारज्ञः । ते यश
इत्यन्वयः  ॥  ४।१७।१६  ॥   

  

दमः शमः क्षमा धर्मो धृतिः सत्यं पराक्रमः ।  

पार्थिवानां गुणा राजन् दण्डश्चाप्यपराधिषु  ॥  ४।१७।१७  ॥   

दम इति । "शमश्चित्तप्रशान्तिः स्याद्दम इन्द्रियनिग्रहः"  ॥  ४।१७।१७  ॥   

  

तान् गुणान् सम्प्रधार्याहमग्र्यं चाभिजनं तव ।  

तारया प्रतिषिद्धो ऽपि सुग्रीवेण समागतः  ॥  ४।१७।१८  ॥   

अभिजनमाभिजात्यम् । समागतः युद्धं कृतवानस्मीत्यर्थः  ॥  ४।१७।१८  ॥   

  

न मामन्येन संरब्धं प्रमत्तं योद्धुमर्हति ।  

इति मे बुद्धिरुत्पन्ना बभूवादर्शने तव  ॥  ४।१७।१९  ॥   

न मामिति । प्रमत्तं युद्धपरवशम् । अर्हसि उक्तगुणो राम इति शेषः । अदर्शने
तव दर्शने त्वेवमभूदिति भावः  ॥  ४।१७।१९  ॥   

  

न त्वां विनिहतात्मानं धर्मध्वजमधार्मिकम् ।  

जाने पापसमाचारं तृणैः कूपमिवावृतम्  ॥  ४।१७।२०  ॥   

न त्वामिति । विनिहतात्मानं विशेषेण निहतबुद्धिम् । धर्मध्वजं धर्मलिङ्गम्
। वस्तुतो धर्मरहितमित्यर्थः  ॥  ४।१७।२०  ॥   

  

सतां वेषधरं पापं प्रच्छन्नमिव पावकम् ।  

नाहं त्वामभिजानामि धर्मच्छद्माभिसंवृतम्  ॥  ४।१७।२१  ॥   

एतदेव स्पष्टयति सतामिति । धर्मच्छद्माभिसंवृतं धर्मव्याजयुक्तम्  ॥ 
४।१७।२१  ॥   

  

विषये वा पुरे वा ते यदा नापकरोम्यहम् ।  

न च त्वामवजाने च कस्मात्त्वं हंस्यकिल्बिषम्  ॥  ४।१७।२२  ॥   

फलमूलाशनं नित्यं वानरं वनगोचरम् ।  

मामिहाप्रतियुद्ध्यन्तमन्येन च समागतम्  ॥  ४।१७।२३  ॥   

विषय इति । यदा नापकरोमि यस्मान्नापाकरवं त्वां नावजाने, त्वय्यवमानं
नाकरवमित्यर्थः । तस्मादकिल्बिषं मां किमर्थं हंसीति सम्बन्धः । फलेत्यस्य
श्लोकस्य मामिति पूर्वेण सम्बन्धः  ॥  ४।१७।२२,२३  ॥   

  

लिङ्गमप्यस्ति ते राजन् दृश्यते ऽधर्मसंहितम्  ॥  ४।१७।२४  ॥   

कः क्षत्ित्रयकुले जातः श्रुतवान्नष्टसंशयः ।  

धर्मलिङ्गप्रतिच्छन्नः क्रूरं कर्म समाचरेत्  ॥  ४।१७।२५  ॥   

लिङ्गमिति । हे राजन् अधर्मसंहितम् अधर्मकृतं लिङ्गमपि ते अस्ति दृश्यते च
स्पष्टमवगम्यते चेत्यर्थः । कुत इत्यत्राह क इति  ॥  ४।१७।२४,२५  ॥   

  

राम राजकुले जातो धर्मवानिति विश्रुतः ।  

अभव्यो भव्यरूपेण किमर्थं परिधावसि  ॥  ४।१७।२६  ॥   

रामेति । अभव्यः क्रूरः भव्यरूपेण सौम्यरूपेण परिधावसि चरसि  ॥  ४।१७।२६
 ॥   

  

साम दानं क्षमा धर्मः सत्यं धृतिपराक्रमौ ।  

पार्थिवानां गुणा राजन् दण्डश्चाप्यपराधिषु  ॥  ४।१७।२७  ॥   

साम सान्त्वनम्  ॥  ४।१७।२७  ॥   

  

वयं वनचरा राम मृगा मूलफलाशनाः ।  

एषा प्रकृतिरस्माकं पुरुषस्त्वं नरेश्वरः  ॥  ४।१७।२८  ॥   

लोके कस्यचिद्वधे अपराधस्तदर्थलाभेच्छा वा हेतुर्भवेत् । तत्र नाद्य इत्याह
वयमिति । पुरुषः मनुष्यः न च केवलमनुष्यः अपि तु नरेश्वरः  ॥  ४।१७।२८  ॥   

  

भूमिर्हिरण्यं रूप्यं च विग्रहे कारणानि च ।  

अत्र कस्ते वने लोभो मदीयेषु फलेषु वा  ॥  ४।१७।२९  ॥   

द्वितीयो ऽपि नेत्याह भूमिरिति । लोके भूम्यादीनि कलहे कारणानि भवन्ति ।
अत्र अन्येषु वा मदीयेषु फलेषु ते को लोभः किंविषयेच्छा वर्तते  ॥  ४।१७।२९
 ॥   

  

नयश्च विनयश्चोभौ निग्रहानुग्रहावपि ।  

राजवृत्तिरसङ्कीर्णा न नृपाः कामवृत्तयः  ॥  ४।१७।३०  ॥   

नयो ऽनुग्रहश्च सद्राजधर्मौ । विनयो विपरीतनयः निग्रहश्च कुराजधर्मौ ।
इत्येषा राजवृत्तिरसङ्कीर्णा ग्राह्या । तथा च नृपाः कामवृत्तयो न स्युः ।
स्वेच्छया नयो विनियश्च निग्रहो ऽनुग्रहश्च राजभिर्न कार्या इत्यर्थः  ॥ 
४।१७।३०  ॥   

  

त्वं तु कामप्रधानश्च कोपनश्चानवस्थितः ।  

राजवृत्तैश्च सङ्कीर्णः शरासनपरायणः  ॥  ४।१७।३१  ॥   

अनवस्थितः अमर्यादः राजवृत्तैः राजचरितैः हेतुभिः सङ्कीर्णः
सङ्कीर्णराजवृत्त इत्यर्थः । शरासनपरायणः यदृच्छया यं हन्तुमिच्छसि तं
हंसीत्यर्थः  ॥  ४।१७।३१  ॥   

  

न ते ऽस्त्यपचितिर्धर्मे नार्थे बुद्धिरवस्थिता ।  

इन्द्रियैः कामवृत्तः सन् कृष्यसे मनुजेश्वर  ॥  ४।१७।३२  ॥   

अपचितिः पूजा । धर्मे श्रद्धा नास्तीत्यर्थः । अवस्थिता व्यवस्थिता,
परद्रव्याभिलाषिणीत्यर्थः । कामे च न व्यवस्थेत्याह इन्द्रियैरिति  ॥ 
४।१७।३२  ॥   

  

हत्वा बाणेन काकुत्स्थ मामिहानपराधिनम् ।  

किं वक्ष्यसि सतां मध्ये कर्म कृत्वा जुगुप्सितम्  ॥  ४।१७।३३  ॥   

हत्वेति । मां हत्वा स्थितः त्वं जुगुस्पितं कर्म कृत्वा सतां
साधुकर्मकारिणां मध्ये किं वक्ष्यसि  ॥  ४।१७।३३  ॥   

  

राजहा ब्रह्महा गोघ्नश्चोरः प्राणिवधे रतः ।  

नास्तिकः परिवेत्ता च सर्वे निरयगामिनः  ॥  ४।१७।३४  ॥   

परिवेत्ता ज्येष्ठे ऽनूढे दारपरिग्रहकृत् । "परिवेत्ता ऽनुजो ऽनूढे
ज्येष्ठे दारपरिग्रहात् ।" इत्मयरः । निरयगामिनः नरकगामिनः  ॥  ४।१७।३४  ॥   

  

सूचकश्च कदर्यश्च मित्रघ्नो गुरुतल्पगः ।  

लोकं पापात्मनामेते गच्छन्ते नात्र संशयः  ॥  ४।१७।३५  ॥   

सूचकश्चेति । सूचकः पिशुनः । कदर्थः लुब्धः । गच्छन्ते गच्छन्ति  ॥  ४।१७।३५
 ॥   

  

अधार्यं चर्म मे सद्भी रोमाण्यस्थि च वर्जितम् ।  

अभक्ष्याणि च मांसानि त्वद्विधैर्धर्मचारिभिः  ॥  ४।१७।३६  ॥   

किमेवं निन्दसि? मृगयायां मृगवधस्यादोषत्वादित्यत्राह अधार्यमिति ।
मृगचर्मवत् मे चर्म न धार्यम् । मे रोमाणि ऊर्णादिवन्नास्तरणार्हाणि । मे
अस्थि च गजास्थिवत् न स्पृश्यम् । मांसानि च न भक्ष्याणि । अतः किमर्थं मां
हतवानसि  ॥  ४।१७।३६  ॥   

  

पञ्च पञ्चनखा भक्ष्या ब्रह्मक्षत्त्रेण राघव ।  

शल्यकः श्वाविधो गोधा शशः कूर्मश्च पञ्चमः  ॥  ४।१७।३७  ॥   

अभक्ष्यता कुत इत्यत्राह पञ्चेति । शल्यकः, श्वाविधः, गोधा, शशः,
कूर्मश्चेति पञ्चनखाः पञ्च भक्ष्याः । पञ्चनखेषु जन्तुषु एते पञ्चैव
भक्ष्याः नान्य इत्यर्थः । परिसङ्ख्याविधिरयम् ।
ब्रह्मक्षत्रेणेत्युपलक्षणं, त्रैवर्णिकेनेत्यर्थः । शलतीति शल्यः "शल,
श्वल्ल आशुगमने" इत्यस्माद्धातोः
"सानसिवर्णसिपर्णसितण्डुलाङ्कुशचषालेल्वलधिष्ण्यशल्याः" इति
निपातनाद्यत्प्रत्ययः । ततः स्वार्थे कः । यद्वा शल्यं शङ्कुः । "वा पुंसि
शल्यं शङ्कुर्ना" इत्यमरः । तत्सदृशानि रोमाणि शल्यानि तद्वान् शल्यः ।
अर्शआद्यजन्तः । ततः स्वार्थे कः । श्वानं विध्यतीति श्वाविधः पचाद्यच् ।
"अन्येषामपि" इति दीर्घः । \[श्वाविड इति पाठे पृषोदरादित्वाड्डकारः
सम्प्रसारणम् ।\] इमौ वराह विशेषौ  ॥  ४।१७।३७  ॥   

  

चर्म चास्थि च मे राजन् न स्पृशन्ति मनीषिणः ।  

अभक्ष्याणि च मांसानि सो ऽहं पञ्चनखो हतः  ॥  ४।१७।३८  ॥   

तारया वाक्यमुक्तो ऽहं सत्यं सर्वज्ञया हितम् ।  

तदतिक्रम्य मोहेन कालस्य वशमागतः  ॥  ४।१७।३९  ॥   

उपसंहरति चर्म चेति । सो ऽहम् अभक्ष्यपञ्चनखान्तर्भूतो ऽहम्  ॥  ४।१७।३८,३९
 ॥   

  

त्वया नाथेन काकुत्स्थ न सनाथा वसुन्धरा ।  

प्रमदा शीलसम्पन्ना धूर्तेन पतिना यथा  ॥  ४।१७।४०  ॥   

त्वयेति । पतिना पत्या  ॥  ४।१७।४०  ॥   

  

शठो नैकृतिकः क्षुद्रो मिथ्याप्रश्रितमानसः ।  

कथं दशरथेन त्वं जातः पापो महात्मना  ॥  ४।१७।४१  ॥   

शठ इति । शठः गूढविप्रियकृत् । निकृत्या अपकारेण जीवतीति नैकृतिकः ।
क्षुद्रः क्षुद्रकर्मकारी । मिथ्याप्रश्रितमानसः मिथ्याशान्तमनस्कः  ॥ 
४।१७।४१  ॥   

  

छिन्नचारित्रकक्ष्येण सतां धर्मातिवर्तिना ।  

त्यक्तधर्माङ्कुशेनाहं निहतो रामहस्तिना  ॥  ४।१७।४२  ॥   

छिन्नेति । छिन्ना चारित्रमेव कक्ष्या इभबन्धनं येन स तथा । सतां
धर्मातिवर्तिना सतां धर्माः पूर्वोक्ताः सामदानसापराधिजनदण्डनादयः तानतीत्य
वर्तत इति तथा । गजविषये अतिक्रान्तमर्यादेनेत्यर्थः  ॥  ४।१७।४२  ॥   

  

अशुभं चाप्ययुक्तं च सतां चैव विगर्हितम् ।  

वक्ष्यसे चेदृशं कृत्वा सद्भिः सह समागतः  ॥  ४।१७।४३  ॥   

अशुभमिति । ईदृशं कृत्वा स्थितस्त्वं सद्भिः ईदृशम् अशुभत्वादिविशिष्टं
वक्ष्यसे, अशुभकारीत्येवं वक्ष्यसीत्यर्थः  ॥  ४।१७।४३  ॥   

  

उदासीनेषु यो ऽस्मासु विक्रमस्ते प्रकाशितः ।  

अपकारिषु तं राजन्नहि पश्यामि विक्रमम्  ॥  ४।१७।४४  ॥   

उदासीनेष्वति । अपकारिषु रावणादिषु  ॥  ४।१७।४४  ॥   

  

दृश्यमानस्तु युध्येथा मया यदि नृपात्मज ।  

अद्य वैवस्वतं देवं पश्येस्त्वं निहतो मया  ॥  ४।१७।४५  ॥   

"दृश्यमानस्तु युध्येथा" इति पाठः  ॥  ४।१७।४५  ॥   

  

त्वया ऽदृश्येन तु रणे निहतो ऽहं दुरासदः ।  

प्रसुप्तः पन्नगेनेव नरः पानवशं गतः  ॥  ४।१७।४६  ॥   

त्वयेति । अदृश्येनेति च्छेदः  ॥  ४।१७।४६  ॥   

  

मामेव यदि पूर्वं त्वमेतदर्थमचोदयः ।  

मैथिलीमहमेकाह्ना तव चानीतवान् भवेत्  ॥   

\[ राक्षसं च दुरात्मानं तव भार्यापहारिणम्  ॥  \]  ॥  ४।१७।४७  ॥   

एतदर्थं मैथिल्यानयनार्थं भवेत् भवेयम्, पुरुषव्यत्यय आर्षः  ॥  ४।१७।४७
 ॥   

  

सुग्रीवप्रियकामेन यत्कृते ऽस्मि हतस्त्वया ।  

कण्ठे बद्ध्वा प्रदद्यां ते निहतं रावणं रणे  ॥  ४।१७।४८  ॥   

यत्कृते यस्य रावणस्य कृते हतोस्मि तं कण्ठे बद्ध्वा ते प्रदद्यामिति योजना
। सुग्रीवसख्यनिमित्तभूतं मैथिल्यानयनं च तारया पूर्वं निवेदितमिति ज्ञेयम्
 ॥  ४।१७।४८  ॥   

  

न्यस्तां सागरतोये वा पाताले वापि मैथिलीम् ।  

आनयेयं तवादेशाच्छ्वेतामश्वतरीमिव  ॥  ४।१७।४९  ॥   

न्यस्तामिति । श्वेतामश्वतरीमिव मधुकैटभाभ्यां पाताले निरुद्धां
श्वेताश्वतरीरूपां श्रुतिं हयग्रीव इवेत्यर्थः  ॥  ४।१७।४९  ॥   

  

युक्तं यत्प्राप्नुयाद्राज्यं सुग्रीवः स्वर्गते मयि ।  

अयुक्तं यदधर्मेण त्वयाहं निहतो रणे  ॥  ४।१७।५०  ॥   

युक्तमिति । राज्यार्थं सुग्रीवो मां हतवानित्येतद्युक्तम् । त्वं तु मां
हतवानित्येतत्त्वयुक्तमित्यर्थः । ज्ञातीनामेवंविधकृत्यस्य
स्वाभाविकत्वादिति भावः  ॥  ४।१७।५०  ॥   

  

काममेवंविधो लोकः कालेन विनियुज्यते ।  

क्षमं चेद्भवता प्राप्तमुत्तरं साधु चिन्त्यताम्  ॥  ४।१७।५१  ॥   

काममिति । लोकः एवंविधे मरणरूणे कर्मणि विनयुज्यते । जातस्य मरणं स्वभाव
इत्यर्थः । भवता प्राप्तम् अदृश्यतया प्रहरणं क्षमं चेत् तत्र साधूत्तरं
चिन्त्यतामित्यर्थः  ॥  ४।१७।५१  ॥   

  

इत्येवमुक्त्वा परिशुष्कवक्रः शराभिघाताद्व्यथितो महात्मा ।  

समीक्ष्य रामं रविसन्निकाशं तूष्णीं बभूवामरराजसूनुः  ॥  ४।१७।५२  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
सप्तदशः सर्गः  ॥  १७  ॥   

इतीति । परिशुष्कवक्त्रः बहुभाषणक्लेशादिति भावः । अस्मिन् सर्गे
द्विपञ्चाशच्छ्लोकाः  ॥  ४।१७।५२  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने सप्तदशः सर्गः  ॥  १७  ॥   


