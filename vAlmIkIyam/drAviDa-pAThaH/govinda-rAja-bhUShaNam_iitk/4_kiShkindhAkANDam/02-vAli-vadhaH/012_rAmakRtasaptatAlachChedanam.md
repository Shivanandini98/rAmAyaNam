+++
title = "०१२ रामकृतसप्ततालच्छेदनम्"
title_english = "012 The initial challenge"

+++


एतच्च वचनं श्रुत्वा सुग्रीवेण सुभाषितम् ।  

प्रत्ययार्थं महातेजा रामो जग्राह कार्मुकम्  ॥  ४।१२।१  ॥   

स गृहीत्वा धनुर्घोरं शरमेकं च मानदः ।  

सालमुद्दिश्य चिक्षेप ज्यास्वनैः पूरयन् दिशः  ॥  ४।१२।२  ॥   

अथ प्रत्ययपूर्वकं वालिवधाय गमनं द्वादशे एतच्चेत्यादि  ॥  ४।१२।१,२  ॥   

  

स विसृष्टो बलवता बाणः स्वर्णपरिष्कृतः ।  

भित्त्वा सालान् गिरिप्रस्थे सप्त भूमिं विवेश ह  ॥  ४।१२।३  ॥   

स इति । सः एकसालोद्देशेन विसृष्टः स्वर्णपरिष्कृतः स्वर्णपट्टालङ्कृतः ।
अनेन सर्वोत्तमत्वमुक्तम् । सालानिति । सप्त सालान् भित्त्वा गिरिप्रस्थे
गिरिप्रस्थमार्गेण भूमिं विवेश । इत्थं ह्युक्तमभियुक्तैः "सालांश्च सप्त
सगिरीन् सरसातलान्" इति । संक्षेपे च "गिरिं रसातलं चैव" इति ।
अन्यस्त्वपपाठः  ॥  ४।१२।३  ॥   

  

प्रविष्टश्च मुहूर्तेन धरां भित्त्वा महाजवः ।  

निष्पत्य च पुनस्तूर्णं स्वतूर्णीं प्रविवेश ह  ॥  ४।१२।४  ॥   

प्रविष्ट इति । धरां भित्त्वा प्रविष्टः स शरः महाजवत्वान्मुहूर्तेन
निष्पत्य निर्गत्य पुनस्तां तूणीं प्रविवेश । मन्त्रप्रभावेनाचेतनस्यापि
पुनरागमनम्  ॥  ४।१२।४  ॥   

  

तान् दृष्ट्वा सप्त निर्भिन्नान् सालान् वानरपुङ्गवः ।  

रामस्य शरवेगेन विस्मयं परमं गतः  ॥  ४।१२।५  ॥   

तानिति । दृष्ट्वेत्यनेनाल्पज्ञत्वात्सुग्रीवः सालानेव भिन्नान् ददर्श ।
सप्तभूमिप्रवेशं त्वहमेव धर्मवीर्येण पश्यामीति भावः  ॥  ४।१२।५  ॥   

  

स मूर्ध्ना न्यपतद्भूमौ प्रलम्बीकृतभूषणः ।  

सुग्रीवः परमप्रीतो राघवाय कृताञ्चलिः  ॥  ४।१२।६  ॥   

इदं चोवाच धर्मज्ञं कर्मणा तेन हर्षितः ।  

रामं सर्वास्त्रविदुषां श्रेष्ठं शूरमवस्थितम्  ॥  ४।१२।७  ॥   

सेन्द्रानपि सुरान्त्सर्वांस्त्वं बाणैः पुरुषर्षभ ।  

समर्थः समरे हन्तुं किं पुनर्वालिनं प्रभो  ॥  ४।१२।८  ॥   

येन सप्त महासाला गिरिर्भूमिश्च दारिताः ।  

बाणेनैकेन काकुत्स्थ स्थाता ते को रणाग्रतः  ॥  ४।१२।९  ॥   

अद्य मे विगतः शोकः प्रीतिरद्यः परा मम ।  

सुहृदं त्वां समासाद्य महेन्द्रवरुणोपमम्  ॥  ४।१२।१०  ॥   

तमद्यैव प्रियार्थं मे वैरिणं भ्रातृरूपिणम् ।  

वालिनं जहि काकुत्स्थ मया बद्धो ऽयमञ्जलिः  ॥  ४।१२।११  ॥   

स इति । स सुग्रीवः परमप्रीतः सन् राघवाय कृताञ्जलिः मूर्ध्ना भूमौ न्यपतत्
। शिरसा भूमिं स्पृष्ट्वा प्रणनामेत्यर्थः । प्रलम्बीकृतभूषण इत्यनेन
उदरास्पर्श उक्तः । अनेन भगवद्विषये प्रणामप्रकारः शिक्षितो भवति  ॥ 
४१२।६११  ॥   

  

ततो रामः परिष्वज्य सुग्रीवं प्रियदर्शनम् ।  

प्रत्युवाच महाप्राज्ञो लक्ष्मणानुमतं वचः  ॥  ४।१२।१२  ॥   

अस्माद्गच्छेम किष्किन्धां क्षिप्रं गच्छ त्वमग्रतः ।  

गत्वा चाह्वय सुग्रीव वालिनं भ्रातृगन्धिनम्  ॥  ४।१२।१३  ॥   

तत इति । लक्ष्मणानुमतमिति क्रियाविशेषणम् । भ्रातृगन्धिनं भ्रातृहिंसकम् ।
"गन्धनावक्षेपण" इत्यत्र तथा प्रयोगात् । इति रामः सुग्रीवं प्रत्युवाचेति
पूर्वेणान्वयः  ॥  ४।१२।१२,१३  ॥   

  

सर्वे ते त्वरितं गत्वा किष्किन्धां वालिनः पुरीम् ।  

वृक्षैरात्मानमावृत्य व्यतिष्ठन् गहने वने  ॥  ४।१२।१४  ॥   

सर्व इति । आत्मानं स्वं स्वमित्यर्थः  ॥  ४।१२।१४  ॥   

  

सुग्रीवो व्यनदद् घोरं वालिनो ह्वानकारणात् ।  

गाढं परिहितो वेगान्नादैर्भिन्दन्निवाम्बरम्  ॥  ४।१२।१५  ॥   

सुग्रीव इति । ह्वानम् आह्वनम् । गाढं परिहितः बलवृद्धये दृढबद्धपरिधानः  ॥ 
४।१२।१५  ॥   

  

तं श्रुत्वा निनदं भ्रातुः क्रुद्धो वाली महाबलः ।  

निश्चक्राम सुसंरब्धो भास्करो ऽस्ततटादिव  ॥  ४।१२।१६  ॥   

भास्करो ऽस्ततटादिवेति । यथा सूर्यो ऽस्ततटादवतरन्नदृष्टरश्मिर्भवति
तथेदानीं किष्किन्धानिर्गमनं वालिनो ऽल्पकालेन नाशहेतुरिति
द्योतनार्थमस्ततटादित्युक्तम् । अस्मद्देशोदयगिरिः प्रदेशान्तरापेक्षया
अस्तगिरिरित्युक्तमित्यप्याहुः  ॥  ४।१२।१६  ॥   

  

ततः सुतुमुलं युद्धं वालिसुग्रीवयोरभूत् ।  

गगने ग्रहयोर्घोरं बुधाङ्गारकयोरिव  ॥  ४।१२।१७  ॥   

ततः सुतुमुलमिति । बुधाङ्गारकाख्ययोर्ग्रहयोरिव  ॥  ४।१२।१७  ॥   

  

तलैरशनिकल्पैश्च वज्रकल्पैश्चमुष्टिभिः ।  

जघ्नतुः समरे ऽन्योन्यं भ्रातरौ क्रोधमूर्च्छितौ  ॥  ४।१२।१८  ॥   

अशनिः मेघज्योतिः  ॥  ४।१२।१८  ॥   

  

ततो रामो धनुष्पाणिस्तावुभौ समुदीक्ष्य तु ।  

अन्योन्यसदृशौ वीरावुभौ देवाविवाश्विनौ  ॥  ४।१२।१९  ॥   

यन्नावगच्छत् सुग्रीवं वालिनं वापि राघवः ।  

ततो न कृतवान् बुद्धिं मोक्तुमन्तकरं शरम्  ॥  ४।१२।२०  ॥   

एतस्मिन्नन्तरे भग्नः सुग्रीवस्तेन वालिना ।  

अपश्यन् राघवं नाथमृश्यमूकं प्रदुद्रुवे  ॥  ४।१२।२१  ॥   

तत इत्यादिश्लोकद्वयमेकान्वयम् । उभावश्विनौ देवाविव तावुभौ समुदीक्ष्य
सुग्रीवं वालिनं वा विशेषतो यन्नावगच्छत् ततः तस्मात् रामः शरं मोक्तुं
बुद्धिं न कृतवानित्यन्वयः  ॥  ४।१२।१९२१  ॥   

  

क्लान्तो रुधिरसिक्ताङ्गः प्रहारैर्जर्जरीकृतः ।  

वालिनाभिद्रुतः क्रोधात् प्रविवेश महावनम्  ॥  ४।१२।२२  ॥   

तं प्रविष्टं वनं दृष्ट्वा वाली शापभयार्दितः ।  

मुक्तो ह्यसि त्वमित्युक्त्वा सन्निवृत्तो महाद्युतिः  ॥  ४।१२।२३  ॥   

\[ निवृत्तः स्वपुरीं प्राप क्रोधाविष्टो महाबलः ।\]  

राघवो ऽपि सहभ्रात्रा सह चैव हनूमता ।  

तदेव वनमागच्छत् सग्रीवो यत्र वानरः  ॥  ४।१२।२४  ॥   

जर्जरीकृतः परुषत्वक्कृतः  ॥  ४।१२।२२२४  ॥   

  

तं समीक्ष्यागतं रामं सुग्रीवः सहलक्ष्मणम् ।  

ह्रीमान् दीनमुवाचेदं वसुधामवलोकयन्  ॥  ४।१२।२५  ॥   

वसुधामवलोकयन्निति लज्जानुभावः  ॥  ४।१२।२५  ॥   

  

आह्वयस्वेति मामुक्त्वा दर्शयित्वा च विक्रमम् ।  

वैरिणा घातयित्वा च किमिदानीं त्वया कृतम्  ॥  ४।१२।२६  ॥   

आह्वयस्वेति । दर्शयित्वा च विक्रममिति व्यतिरेकोक्तिः । त्वया किं कृतं,
किं चिन्तितमित्यर्थः । कृतिरनेकार्थः  ॥  ४।१२।२६  ॥   

  

तामेव वेलां वक्तव्यं त्वया राघव तत्त्वतः ।  

वालिनं न निहन्मीति ततो नाहमितो व्रजे  ॥  ४।१२।२७  ॥   

तामेव वेलामिति । अत्यन्तसंयोगे द्वितीया । "वालिनं जहि काकुत्स्थ" इति
प्रार्थनवेलायामित्यर्थः । ततः तथोक्तं चेत्  ॥  ४।१२।२७  ॥   

  

तस्य चैवं ब्रुवाणस्य सुग्रीवस्य महात्मनः ।  

करुणं दीनया वाचा राघवः पुनरब्रवीत्  ॥  ४।१२।२८  ॥   

तस्येति । करुणं सदयम् अब्रवीत्  ॥  ४।१२।२८  ॥   

  

सुग्रीव श्रूयतां तात क्रोधश्च व्यपनीयताम् ।  

कारणं येन बाणो ऽयं न मया स विसर्जितः  ॥  ४।१२।२९  ॥   

सुग्रीवेति । येन कारणेन बाणो न विसर्जितः तत्कारणं श्रुयताम्, श्रुत्वा
क्रोधश्चापनीयतामिति योजना  ॥  ४।१२।२९  ॥   

  

अलङ्कारेण वेषेण प्रमाणेन गतेन च ।  

त्वं च सुग्रीव वाली च सदृशौ स्थः परस्परम्  ॥  ४।१२।३०  ॥   

वेषेण आकारेण प्रमाणेन औन्नत्येन गतेन गमनेन  ॥  ४।१२।३०  ॥   

  

स्वरेण वर्चसा चैव प्रेक्षितेन च वानर ।  

विक्रमेण च वाक्यैश्च व्यक्तिं वां नोपलक्षये ।  

ततो ऽहं रूपसादृश्यान्मोहितो वानरोत्तम  ॥  ४।१२।३१  ॥   

वर्चसा तेजसा प्रेक्षितेन वीक्षणेन वाक्यैः भाषणैः व्यक्तिं विशेषम् । तत
इति । मोहितः सञ्जातमोहः, विशेषानभिज्ञ इत्यर्थः  ॥  ४।१२।३१  ॥   

  

नोत्सृजामि महावेगं शरं शत्रुनिबर्हणम् ।  

जीवितान्तकरं घोरं सादृश्यात्तु विशङ्कितः  ॥  ४।१२।३२  ॥   

मूलघातो न नौ स्याद्धि द्वयोरपिकृतो मया  ॥  ४।१२।३३  ॥   

त्वयि वीरे विपन्ने हि अज्ञानाल्लाघवान्मया ।  

मौढ्यं च मम बाल्यं च ख्यापितं स्याद्धरीश्वर  ॥  ४।१२।३४  ॥   

दत्ताभयवधो नाम पातकं महदुच्यते  ॥  ४।१२।३५  ॥   

अहं च लक्ष्मणश्चैव सीता च वरवर्णिनी ।  

त्वदधीना वयं सर्वे वने ऽस्मिन् शरणं भवान्  ॥  ४।१२।३६  ॥   

नोत्सृजामीत्यादिसार्धश्लोक एकान्वयः । अन्ते इतिकरणं द्रष्टव्यम् ।
द्वयोपरि नौ मया मूलघातो न कृतः स्यादिति हि शरं नोत्सृजामि
नोत्सृष्टवानस्मीति योजना । ननु काञ्चनमालारूपो वालिनो विशेषो ऽस्ति ।
सत्यम्, तस्मिन् दिने तन्न धृत्वा गतवानिति ज्ञेयम् । यद्यप्यत्र
मत्तत्वभोगचिह्नाश्रान्तत्वपुरनिर्गतत्वादिकं वाल्यसाधारणमस्ति, समीपस्था
हनुमदादयश्च प्रष्टुं शक्याः, स्वयं च सूक्ष्मज्ञः, "प्रेक्षितज्ञास्तु
कोसलाः" इत्युक्तेः । तथापि "त्वया मया च कुन्त्या च" इति न्यायेन
साधारण्यं परिहर्तुं दृष्टहेतून् कांश्चिदुक्तवान् राम इति ज्ञेयम्  ॥ 
४।१२।३२३६  ॥   

  

तस्माद्युद्ध्यस्व भूयस्त्वं मा मा शङ्कीश्च वानर ।  

एतन्मुहूर्ते सुग्रीव पश्य वालिनमाहवे ।  

निरस्तमिषुणैकेन वेष्टमानं महीतले  ॥  ४।१२।३७  ॥   

तस्मादिति । मा मा शङ्कीरिति, मा मां प्रति मा शङ्कीः शङ्कां मा कुरु ।
व्यत्ययेन परस्मैपदम् । ४।१२।३७  ॥   

  

अभिज्ञानं कुरुष्व त्वमात्मनो वानरेश्वर ।  

येन त्वामभिजानीयां द्वन्द्वयुद्धमुपागतम्  ॥  ४।१२।३८  ॥   

अभिज्ञानं चिह्नम्  ॥  ४।१२।३८  ॥   

  

गजपुष्पीमिमां फुल्लामुत्पाट्य शुभलक्षणाम् ।  

कुरु लक्ष्मण कण्ठे ऽस्य सुग्रीवस्य महात्मनः  ॥  ४।१२।३९  ॥   

गजपुष्पीं नागपुष्पीं नाम लताम्  ॥  ४।१२।३९  ॥   

  

ततो गरितटे जातामुत्पाट्य कुसुमाकुलाम् ।  

लक्ष्मणो गृजपुष्पीं तां तस्य कण्ठे व्यसर्जयत्  ॥  ४।१२।४०  ॥   

व्यसर्जयत् अमोचयत्, बद्धवान्  ॥  ४।१२।४०  ॥   

  

स तया शुशुभे श्रीमान् लतया कण्ठसक्तया ।  

विपरीत इवाकाशे सूर्यो नक्षत्रमालया  ॥  ४।१२।४१  ॥   

स तयेत्यादि । विपरीत इवेत्याद्युपरि विव्रीयते  ॥  ४।१२।४१  ॥   

  

मालयेव बलाकानां ससन्ध्य इव तोयदः ।  

विभ्राजमानो वपुषा रामवाक्यसमाहितः ।  

जगाम सह रामेण किष्किन्धां वालिपालिताम्  ॥  ४।१२।४२  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
द्वादशः सर्गः  ॥  १२  ॥   

ससन्ध्य इव तोयद इति । सुग्रीवस्य हेमपिङ्गलत्वादिति भावः । अस्मिन् सर्गे
सार्धद्विचत्वारिंशच्छ्लोकाः  ॥  ४।१२।४२  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने द्वादशः सर्गः  ॥  १२  ॥   


