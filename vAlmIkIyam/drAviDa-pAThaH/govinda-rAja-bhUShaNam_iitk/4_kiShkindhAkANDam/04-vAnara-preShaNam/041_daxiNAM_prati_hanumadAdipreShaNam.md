+++
title = "०४१ दक्षिणां प्रति हनुमदादिप्रेषणम्"
title_english = "041 Sugreeva sends Vanara s to Southward"

+++


ततः प्रस्थाप्य सुग्रीवस्तन्महद्वानरं बलम् ।  

दक्षिणां प्रेषयामास वानरानभिलक्षितान्  ॥  ४।४१।१  ॥   

अथ दक्षिणदिशि वानरप्रेषणमेकचत्वारिंशे ततः प्रस्थाप्येत्यादि ।
अभिलक्षितान् दृष्टापदानान्  ॥  ४।४१।१  ॥   

  

नीलमग्निसुतं चैव हनुमन्तं च वानरम् ।  

पितामहसुतं चैव जाम्बवन्तं महाबलम्  ॥  ४।४१।२  ॥   

सुहोत्रं च शरारिं च शरगुल्मं तथैव च ।  

गजं गवाक्षं गवयं सुषेणमृषभं तथा  ॥  ४।४१।३  ॥   

मैन्दं च द्विविदं चैव विजयं गन्धमादनम् ।  

उल्कामुखमसङ्गं च हुताशनसुतावुभौ  ॥  ४।४१।४  ॥   

नीलमित्यादि । अत्रोक्तः सुषेणस्तारापितुरन्यः  ॥  ४।४१।२४  ॥   

  

अङ्गदप्रमुखान्वीरान् वीरः कपिगणेश्वरः ।  

वेगविक्रमसम्पन्नान् सन्दिदेश विशेषवित्  ॥  ४।४१।५  ॥   

वेगविक्रमसम्पन्नप्रेषणे हेतुमाह विशेषविदिति  ॥  ४।४१।५  ॥   

  

तेषामग्रेसरं चैव महद्वलमसङ्गम् ।  

विधाय हरिवीराणामादिशद्दक्षिणां दिशम्  ॥  ४।४१।६  ॥   

तेषामिति । असङ्गम् अविलम्बगामि, वेगवदिति यावत् । बलं सैन्यम् । अग्रेसरम्
अग्रचरं विधाय  ॥  ४।४१।६  ॥   

  

ये केचन समुद्देशास्तस्यां दिशि सुदुर्गमाः ।  

कपीशः कपिमुख्यानां स तेषां तानुदाहरत्  ॥  ४।४१।७  ॥   

ये केचनेति । तान् समुद्देशान्  ॥  ४।४१।७  ॥   

  

सहस्रशिरसं विन्ध्यं नानाद्रुमलतायुतम् ।  

नर्मदां च नदीं दुर्गां महोरगनिषेविताम्  ॥  ४।४१।८  ॥   

ततो गोदावरीं रम्यां कृष्णवेणीं महानदीम् ।  

वरदां च महाभागां महोरगनिषेविताम्  ॥  ४।४१।९  ॥   

मेखलामुत्कलां चैव दशार्णनगराण्यपि ।  

अश्ववन्तीमवन्तीं च सर्वमेवानुपश्यत  ॥  ४।४१।१०  ॥   

सहस्रशिरसमित्यादि । पूर्ववन्मध्यदेशापेक्षया विन्ध्यस्य दक्षिणत्वव्यपदेशः
 ॥  ४।४१।८१०  ॥   

  

विदर्भानृषिकांश्चैव रम्यान्माहिषकानपि ।  

तथा वङ्गान् कलिङ्गांश्च कौशिकांश्च समन्ततः  ॥  ४।४१।११  ॥   

अन्वीक्ष्य दण्डकारण्यं सपर्वतनदीगुहम् ।  

नदीं गोदावरीं चैव सर्वमेवानुपश्यत ।  

तथैवान्ध्रांश्च पुण्ड्रांश्च चोलान् पाण्ड्यान् सकेरलान्  ॥  ४।४१।१२  ॥   

तत्र सर्वमेवानुपश्यतेत्यन्तेन विन्ध्यस्य
पश्चिमभागस्थांस्तद्दक्षिणपार्श्वस्थांश्च नदीनगरदेशानुपदिशति
विदर्भानित्यादिना । पूर्वभागस्थान् देशानुपदिशति नदीं गोदावरीमिति ।
दण्डकारण्यवर्तिगोदावरीखण्डमित्यर्थः  ॥  ४।४१।११,१२  ॥   

  

अयोमुखश्च गन्तव्यः पर्वतो धातुमण्डितः ।  

विचित्रशिखरः श्रीमांश्चित्रपुष्पितकाननः  ॥  ४।४१।१३  ॥   

सचन्दनवनोद्देशो मार्गितव्यो महागिरिः  ॥  ४।४१।१४  ॥   

अयोमुखः सह्यः  ॥  ४।४१।१३,१४  ॥   

  

ततस्तामापगां दिव्यां प्रसन्नसलिलां शिवाम् ।  

तत्र द्रक्ष्यथ कावेरीं विहितामप्सरोगणैः  ॥  ४।४१।१५  ॥   

तत इति । अप्सरोगणैः विहितां पूजितामित्यर्थः  ॥  ४।४१।१५  ॥   

  

तस्यासीनं नगस्याग्रे मलयस्य महौजसम् ।  

द्रक्ष्यथादित्यसङ्काशमगस्त्यमृषिसत्तमम्  ॥  ४।४१।१६  ॥   

ततस्तेनाभ्यनुज्ञाताः प्रसन्नेन महात्मना ।  

ताम्रपणीं ग्राहजुष्टां तरिष्यथ महानदीम्  ॥  ४।४१।१७  ॥   

सा चन्दनवनैर्दिव्यैः प्रच्छन्ना द्वीपशालिनी ।  

कान्तेव युवतिः कान्तं समुद्रमवगाहते  ॥  ४।४१।१८  ॥   

तस्येति । तस्य प्रसिद्धस्य  ॥  ४।४१।१६१८  ॥   

  

ततो हेममयं दिव्यं मुक्तामणिविभूषितम् ।  

युक्तं कवाटं पाण्ड्यानां गता द्रक्ष्यथ वानराः  ॥  ४।४१।१९  ॥   

तत इति । पाण्ड्यानां पाण्ड्यराजानाम् । युक्तं योग्यम् । कवाटम्, अनेन
नगरं लक्ष्यते । मुक्तारूपैर्मणिभिः रत्नैः भूषितम्, तदुत्पत्तिदेशत्वादिति
भावः  ॥  ४।४१।१९  ॥   

  

ततः समुद्रमासाद्य सम्प्रधार्यार्थनिश्चयम् ।  

अगस्त्येनान्तरे तत्र सागरे विनिवेशितः  ॥  ४।४१।२०  ॥   

चित्रनानानगः श्रीमान् महेन्द्रः पर्वतोत्तमः ।  

जातरूपमयः श्रीमानवगाढो महार्णवम्  ॥  ४।४१।२१  ॥   

नानाविधैर्नगैः सर्वैर्लताभिश्चोपशोभितम् ।  

देवर्षियक्षप्रवरैरप्सरोभिश्च सेवितम्  ॥  ४।४१।२२  ॥   

सिद्धचारणसङ्घैश्च प्रकीर्णं सुमनोहरम् ।  

तमुपैति सहस्राक्षः सदा पर्वसु पर्वसु  ॥  ४।४१।२३  ॥   

द्वीपस्तस्यापरे पारे शतयोजनमायतः ।  

अगम्यो मानुषैर्दीप्तस्तं मार्गध्व समन्ततः ।  

तत्र सर्वात्मना सीता मार्गितव्या विशेषतः  ॥  ४।४१।२४  ॥   

अथ महेन्द्रं वर्णयति तत इत्यादिना । मार्गितव्या विशेषत इत्यन्तमेकान्वयम्
। ततः पाण्ड्यनगरात् समुद्रमासाद्य अर्थनिश्चयं
कर्तव्यसमुद्रलङ्घनाद्यर्थनिश्चयं सम्प्रधार्य कृत्वा अगस्त्येन तत्र सागरे
अन्तरे अवकाशे निवेशितः । श्रीमान् पुष्पफलादिसमृद्धिमान्, श्रीमान्
कान्तिमान् महेन्द्रो ऽस्ति । तं पर्वतं पर्वसु पर्वसु
समुद्रस्नानायागच्छति । तस्यापरे पारे आन्तरालिकतीरे द्वीपो ऽस्ति तं
मार्गध्वम् । तत्र सर्वात्मना सर्वप्रयत्नेन विशेषतः सीता मार्गितव्या
इत्यर्थः  ॥  ४।४१।२०२४  ॥   

  

स हि देशस्तु वध्यस्य रावणस्य दुरात्मनः ।  

राक्षसाधिपतेर्वासः सहस्राक्षसमद्युतेः  ॥  ४।४१।२५  ॥   

दक्षिणस्य समुद्रस्य मध्ये तस्य तु राक्षसी ।  

अङ्गारकेति विख्याता छायामाकृष्य भोजनी  ॥  ४।४१।२६  ॥   

स हीति । एवं रावणालयावगमे ऽपि इतरदिक्षु वानरप्रेषणं स्थानान्तरे
सीतामादाय किं न गच्छेदिति शङ्क्येति बोध्यम्  ॥  ४।४१।२५,२६  ॥   

  

एवं निस्संशयान् कृत्वा संशयान्नष्टसंशयाः ।  

मृगयध्वं नरेन्द्रस्य पत्नीममिततेजसः  ॥  ४।४१।२७  ॥   

ननु पूर्वं "न जाने निलयं तस्य सर्वथा पापरक्षसः" इत्युक्तम्, सम्प्रति "स
हि देशस्तु वध्यस्य रावणस्य दुरात्मनः" इत्युच्यते, अतो
विरुद्धमिदमित्याशङ्क्य परिहरति एवमिति । एवं मदुक्तरीत्या संशयान्
संशयविषयभूतान् देशान् निःसंशयान् संशयाविषयीभूतान् निश्चितसदसद्भावान्
कृत्वा नष्टसंशयाः सन्तः अमिततेजसो नरेन्द्रस्य पत्नीं मृगयध्वम् ।
यदृच्छादर्शनापरिस्फुटज्ञातमर्थं कथं निश्चयेन कथयामीति न जान इति
पूर्वमुक्तम् । इदानीं तथाविधमप्यर्थमन्वेषणगौरवाय निश्चयेन ब्रवीमिति भावः
 ॥  ४।४१।२७  ॥   

  

तमतिक्रय्म लक्ष्मीवान् समुद्रे शतयोजने ।  

गिरिः पुष्पितको नाम सिद्धचारणसेवितः  ॥  ४।४१।२८  ॥   

चन्द्रसूर्यांशुसङ्काशः सागराम्बुसमावृतः ।  

भ्राजते विपुलैः शृङ्गैरम्बरं विलिखन्निव  ॥  ४।४१।२९  ॥   

तमतिक्रम्येति । "परावरयोगे च" इति क्त्वाप्रत्ययः । एवं पूर्वत्रापरत्र च
बोध्यम्  ॥  ४।४१।२८,२९  ॥   

  

तस्यैवं काञ्चनं शृङ्गं सेवते यं दिवाकरः ।  

श्वेतं राजतमेकं च सेवते यं निशाकरः  ॥  ४।४१।३०  ॥   

न तं कृतघ्नाः पश्यन्ति न नृशंसा न नास्तिकाः ।  

प्रणम्य शिरसा शैलं तं विमार्गत वानराः  ॥  ४।४१।३१  ॥   

तस्यैकमिति । दक्षिणायन इति शेषः  ॥  ४।४१।३०,३१  ॥   

  

तमतिक्रम्य दुर्धर्षाः सूर्यवान्नाम पर्वतः ।  

अध्वना दुर्विगाहेन योजनानि चतुर्दश  ॥  ४।४१।३२  ॥   

तमतिक्रम्यते । हे दुर्धर्षाः सूर्यवान् नाम पर्वतः, वर्तत इति शेषः ।
दुर्विगाहेनाध्वना उपलक्षितः । योजनानि चतुर्दश, पुष्पितकसूर्यवतोरन्तराल
इति शेषः  ॥  ४।४१।३२  ॥   

  

ततस्तमप्यतिक्रम्य वैद्युतो नामपर्वतः ।  

सर्वकामफलैर्वृक्षैः सर्वकालमनोहरैः  ॥  ४।४१।३३  ॥   

तत्र भुक्त्वा वरार्हाणि मूलानि च फलानि च ।  

मधूनि पीत्वा मुख्यानि परं गच्छत वानराः  ॥  ४।४१।३४  ॥   

तत्र नेत्रमनःकान्तः कुञ्जरो नाम पर्वतः ।  

अगस्त्यभवनं यत्र निर्मितं विश्वकर्मणा  ॥  ४।४१।३५  ॥   

वराणां श्रेष्ठानामर्हाणीति वरार्हाणि । परं ततः परं देशम्  ॥  ४।४१।३३३५
 ॥   

  

तत्र योजनविस्तारमुच्छ्रितं दशयोजनम् ।  

शरणं काञ्चनं दिव्यं नानारत्नविभूषितम्  ॥  ४।४१।३६  ॥   

अगस्त्यभवनं विशेषयति तत्र योजनेति । शरणं गृहम्  ॥  ४।४१।३६  ॥   

  

तत्र भोगवती नाम सर्पाणामालयः पुरी ।  

विशालकक्ष्या दुर्धर्षा सर्वतः परिरक्षिता  ॥  ४।४१।३७  ॥   

रक्षिता पन्नगैर्घोरैस्तीक्ष्णदंष्ट्रैर्महाविषैः ।  

सर्पराजो महाप्राज्ञो यस्यां वसति वासुकिः ।  

निर्याय मार्गितव्या च सा च भोगवती पुरी  ॥  ४।४१।३८  ॥   

नत्रेत्यादि । निर्याय अगस्त्यभवनान्निर्गत्य  ॥  ४।४१।३७,३८  ॥   

  

तत्र चानन्तरा देशा ये केचन सुसंवृताः  ॥  ४।४१।३९  ॥   

तत्रेति । ये अनन्तराः अव्यवहिता देशाः । ते मार्गितव्या इति शेषः  ॥ 
४।४१।३९  ॥   

  

तं च देशमतिक्रम्य महानृषभसंस्थितः ।  

सर्वरत्नमयः श्रीमानृषभो नाम पर्वतः  ॥  ४।४१।४०  ॥   

तं च देशमतिक्रम्य, तस्माद्देशात्परत इत्यर्थः । ऋषभसंस्थितः
ऋषभतुल्यसंस्थातः  ॥  ४।४१।४०  ॥   

  

तं च देशमतिक्रम्य महानृषभसंस्थितः ।  

सर्वरत्नमयः श्रीमानृषभो नाम पर्वतः  ॥  ४।४१।४१  ॥   

न तु तच्चन्दनं दृष्ट्वा स्प्रष्टव्यं च कदाचन ।  

रोहिता नाम गन्धर्वा घोरा रक्षन्ति तद्वनम्  ॥  ४।४१।४२  ॥   

तत्र गन्धर्वपतयः पञ्च सूर्यसमप्रभाः ।  

शैलूषो ग्रामणीः शिग्रुः शुभ्रो बभ्रुस्तथैव च  ॥  ४।४१।४३  ॥   

रविसोमाग्निवपुषां निवासः पुण्यकर्मणाम् ।  

अन्ते पृथिव्या दुर्धर्षास्तत्र स्वर्गजितः स्थिताः  ॥  ४।४१।४४  ॥   

ततः परं न वः सेव्यः पितृलोकः सुदारुणः ।  

राजधानी यमस्यैषां कष्टेन तमसा वृता  ॥  ४।४१।४५  ॥   

एतावदेव युष्माभिर्वीरा वानरपुङ्गवाः ।  

शक्यं विचेतुं गन्तुं वा नातो गतिमातां गतिः  ॥  ४।४१।४६  ॥   

सर्वमेतत्समालोक्य यच्चान्यदपि दृश्यते ।  

गतिं विदित्वा वैदेह्याः सन्निवर्तितुमर्हथ  ॥  ४।४१।४७  ॥   

यस्तु मासान्निवृत्तो ऽग्रे दृष्टा सीतेति वक्ष्यति ।  

मत्तुल्यविभवो भोगैः सुखं स विहरिष्यति  ॥  ४।४१।४८  ॥   

गोशीर्षंकं गोरोचनासदृशवर्णम् । पद्मकं पद्मदलसवर्णम् । हरिश्यामं
तमालदलवर्णम् । अग्निसमप्रभम् अग्निसदृशवर्णम् । एवंविधं दिव्यं चन्दनं
यत्रोत्पद्यते स ऋषभः पर्वतो वर्तत इति पूर्वेणान्वयः  ॥  ५।४१।४१४८  ॥   

  

ततः प्रियतरो नास्ति मम प्राणाद् विशेषतः ।  

कृतापराधो बहुशो मम बन्धुर्भविष्यति  ॥  ४।४१।४९  ॥   

ततः तस्मात् पुरुषात् प्रियतरो नास्ति । मम प्राणात् विशेषतः, सः प्रियतर
इति शेषः  ॥  ४।४१।४९  ॥   

  

अमितबलपराक्रमा भवन्तो विपुलगुणेषु कुलेषु च प्रसूताः ।  

मनुजपतिसुतां यथा लभध्वं तदधिगुणं पुरषार्थमारभध्वम्  ॥  ४।४१।५०  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
एकचत्वारिंशः सर्गः  ॥  ४१  ॥   

तदधिगुणं तदनुगुणम् । पुरुषार्थं पुरुषव्यापारम् । अत्र
संयमिनीपर्यन्तमभिधानात् सप्तद्वीपसागरगमनमर्थसिद्धम् । एवमुत्तरसर्गयोरपि
बोध्यम् । अत्र सार्धपञ्चाशत् श्लोकाः  ॥  ४।४१।५०  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने एकचत्वारिंशः सर्गः  ॥  ४१  ॥   


