+++
title = "०४३ उदीचीं प्रति शतबलिप्रेषणम्"
title_english = "043 Sugreeva sends troops to north"

+++


ततः सन्दिश्य सुग्रीवः श्वशुरं पश्चिमां दिशम् ।  

वीरं शतवलिं नाम वानरं वानरर्षभः  ॥  ४।४३।१  ॥   

उवाच राजा धर्मज्ञः सर्ववानरसत्तमम् ।  

वाक्यमात्महितं चैव रामस्य च हितं तथा  ॥  ४।४३।२  ॥   

वृतः शतसहस्रेण त्वद्विधानां वनौकसाम् ।  

वैवस्वसुतैः सार्धं प्रतिष्ठस्व स्वमन्त्रिभिः  ॥  ४।४३।३  ॥   

अतोत्तरदिशि शतवलिप्रेषणं त्रिचत्वारिंशे ततः सन्दिश्येत्यादि  ॥  ४।४३।१३
 ॥   

  

दिशं ह्युदीचीं विक्रान्तां हिमशैलावतंसकाम् ।  

सर्वतः परिमार्गध्वं रामपत्नीमनिन्दिताम्  ॥  ४।४३।४  ॥   

हिमशैलावतंसकां हिमशैलालङ्काराम्  ॥  ४।४३।४  ॥   

  

अस्मिन् कार्ये विनिर्वृते कृते दाशरथेः प्रिये ।  

ऋणान्मुक्ता भविष्यामः कृतार्थार्थविदां वराः  ॥  ४।४३।५  ॥   

कृतं हि प्रियमस्माकं राघवेण महात्मना ।  

तस्य चेत् प्रतिकारो ऽस्ति सफलं जीवितं भवेत्  ॥  ४।४३।६  ॥   

अर्थितः कार्यनिर्वृत्तिमकर्तुरपि यश्चरेत् ।  

तस्य स्यात् सफलं जन्म किं पुनः पूर्वकारिणः  ॥  ४।४३।७  ॥   

एतां बुद्धिमवस्थाय दृश्यते जानकी यथा ।  

तथा भवद्भिः कर्तव्यमस्मत्प्रियहितैषिभिः  ॥  ४।४३।८  ॥   

अयं हि सर्वभूतानां मान्यस्तु नरसत्तमः ।  

अस्मासु चागतप्रीती रामः परपुरञ्जयः  ॥  ४।४३।९  ॥   

अस्मिन्निति । कृतार्थाश्चार्थविदश्च कृतार्थर्थविदः तेषां वराः  ॥  ४।४३।५९
 ॥   

  

इमानि वनगुर्गाणि नद्यः शैलान्तराणि च ।  

भवन्तः परिमार्गन्तु बुद्धिविक्रमसम्पदा  ॥  ४।४३।१०  ॥   

तत्र म्लेच्छान्पुलिन्दांश्च शूरसेनांस्तथैव च ।  

प्रस्थलान् भरतांश्चैव कुरूंश्च सह मद्रकैः  ॥  ४।४३।११  ॥   

काम्बोजान् यवनांश्चैव शकानारट्टकानपि ।  

बाह्लीकानृषिकांश्चैव पौरवानथ टङ्कणान्  ॥  ४।४३।१२  ॥   

चीनान् परमचीनांश्च नीहारांश्च पुनःपुनः ।  

अन्वीक्ष्य दरदांश्चैव हिमवन्तं तथैव च  ॥  ४।४३।१३  ॥   

इमानि वक्ष्यमाणानि । नद्यः नदीः । तत्रेति । भरतान्
इन्द्रप्रस्थादिप्रदेशान् । कुरून् दक्षिणकुरून् हिमवदन्तान् पुनः
पुनरन्वीक्ष्य परिमार्गन्त्विति पूर्वेण सम्बन्धः  ॥  ४।४३।१०१३  ॥   

  

लौध्रपद्मकषण्डेषु देवदारुवनेषु च ।  

रावणः सह वैदेह्या मार्गितव्यस्ततस्ततः  ॥  ४।४३।१४  ॥   

ततः सोमाश्रमं गत्वा देवगन्धर्वसेवितम् ।  

कालं नाम महासानुं पर्वतं तु गमिष्यथ  ॥  ४।४३।१५  ॥   

महत्सु तस्य शैलस्य निर्दरेषु गुहासु च ।  

विचिनुध्वं महाभागां रामपत्नीं ततस्ततः  ॥  ४।४३।१६  ॥   

लोध्रेति । पद्मकाश्चन्दनविशेषाः, साहचर्यात्  ॥  ४।४३।१४१६  ॥   

  

तमतिक्रम्य शैलेन्द्रं हेमगर्भं महागिरिम् ।  

ततः सुदर्शंनं नाम गन्तुमर्हथ पर्वतम्  ॥  ४।४३।१७  ॥   

तं कालं नाम महागिरिमतिक्रम्य । ततः तस्मात् । सुदर्शनं पर्वतं गन्तुमर्हथ
 ॥  ४।४३।१७  ॥   

  

ततो देवसखो नाम पर्वतः पतगालयः ।  

नानापक्षिगणाकीर्णो विविधद्रुमभूषितः  ॥  ४।४३।१८  ॥   

तस्य काननषण्डेषु निर्झरेषु गुहासु च ।  

रावणः सह वैदेह्या मार्गितव्यस्ततस्ततः  ॥  ४।४३।१९  ॥   

तत इति । पतगालयः पक्षिणामावासभूतः । पक्षिणां वैविध्यमाह
नानापक्षिसमाकीर्ण इति  ॥  ४।४३।१८,१९  ॥   

  

तमतिक्रम्य चाकाशं सर्वतः शतयोजनम् ।  

अपर्वतनदीवृक्षं सर्वसत्त्वविवर्जितम्  ॥  ४।४३।२०  ॥   

तमिति । तमतिक्रम्य तस्माद्देवसखाख्यपर्वतात्परम् । अपर्वतनदीवृक्षं
शून्यारण्यस्थलम् । वर्तत इति शेषः  ॥  ४।४३।२०  ॥   

  

तं तु शीघ्रमतिक्रम्य कान्तारं रोमहर्षणम् ।  

कैलासं पाण्डुरं शैलं प्राप्य हृष्टा भविष्यथ  ॥  ४।४३।२१  ॥   

तं त्विति । कैलासमिति । यद्यपि कैलासो हिमवदेकदेश इति पुराणान्तरोक्तं
तथापि तदविरुद्धं ज्ञेयम्, मध्ये शून्यप्रदेशे ऽपि तावत्पर्यन्तं हिमवानिति
 ॥  ४।४३।२१  ॥   

  

तत्र पाण्डुरमेघाभं जाम्बूनदपरिष्कृतम् ।  

कुबेरभवनं दिव्यं निर्मितं विश्वकर्मणा  ॥  ४।४३।२२  ॥   

विशाला नलिनी यत्र प्रभूतकमलोत्पला ।  

हंसकारण्डवाकीर्णा ह्यप्सरोगणसेविता  ॥  ४।४३।२३  ॥   

तत्रेत्यादि । तत्र कैलासे । नलिनी मानसाख्यसरसी  ॥  ४।४३।२२,२३  ॥   

  

तत्र वैश्रवणो राजा सर्वभूतनमस्कृतः ।  

धनदो रमते श्रीमान् गुह्यकैः सह यक्षराट्  ॥  ४।४३।२४  ॥   

तत्रेति । तत्र कैलासे  ॥  ४।४३।२४  ॥   

  

तस्य चन्द्रनिकाशेषु पर्वतेषु गुहासु च ।  

रावणः सह वैदेह्या मार्गितव्यस्ततस्ततः  ॥  ४।४३।२५  ॥   

तस्य कैलासस्य । पर्वतेषु पर्यन्तपर्वतेषु  ॥  ४।४३।२५  ॥   

  

क्रौञ्चं तु गिरिमासाद्य बिलं तस्य सुदुर्गमम् ।  

अप्रमत्तैः प्रवेष्टव्यं दुष्प्रवेशं हि तत्स्मृतम्  ॥  ४।४३।२६  ॥   

वसन्ति हि महात्मानास्तत्र सूर्यसमप्रभाः ।  

देवैरप्यर्चिताः सम्यग् देवरूपा महर्षभः  ॥  ४।४३।२७  ॥   

कौञ्चस्य तु गुहाश्चान्याः सानूनि शिखाराणि च ।  

निर्दराश्च नितम्बाश्च विचेतव्यास्ततस्ततः  ॥  ४।४३।२८  ॥   

बिलं स्कन्दशक्तिकृतम्  ॥  ४।४३।२६२८  ॥   

  

क्रौञ्चस्य शिखरं चापि निरीक्ष्य च ततस्ततः ।  

अवृक्षं कामशैलं च मानसं विहगालयम्  ॥  ४।४३।२९  ॥   

क्रौञ्चस्येत्यादि । शिखरं च प्रधानभूतं शिखरं च अवृक्षं अवृक्षाख्यं
प्रत्यन्तपर्वतम् । विहगालयं मानसं मानकाख्यं गिरिं च निरीक्ष्य ते
विचेतव्या इति पूर्वेण सम्बन्धः  ॥  ४।४३।२९  ॥   

  

न गतिस्तत्र भूतानां देवदानवरक्षसाम् ।  

स च सर्वैर्विचेतव्यः ससानुप्रस्थभूधरः  ॥  ४।४३।३०  ॥   

न गतिरिति । तत्र मानसाख्ये पर्वते । ससानुप्रस्थभूधरः, सानवः उपत्यकाः,
प्रस्थाः मध्यतटाः, भूधराः अधित्यकाः  ॥  ४।४३।३०  ॥   

  

क्रौञ्चं गिरिमतिक्रम्य मैनाको नाम पर्वतः ।  

मयस्य भवनं यत्र दानवस्य स्वयं कृतम्  ॥  ४।४३।३१  ॥   

क्रौञ्चं गिरिमतिक्रम्य कौञ्चगिरेः परतः । मैनाको नाम पर्वतः, वर्तत इति
शेषः  ॥  ४।४३।३१  ॥   

  

मैनाकस्तु विचेतव्यः ससानुप्रस्थकन्दरः ।  

स्त्रीणामश्वमुखीनां च निकेतास्तत्र तत्र तु  ॥  ४।४३।३२  ॥   

अश्वमुखीनां किम्पुरुषस्त्रीणाम्  ॥  ४।४३।३२  ॥   

  

तं देशं समतिक्रम्य आश्रमं सिद्धसेवितम् ।  

सिद्धा वैखानसास्तत्र वालखिल्याश्च तापसाः  ॥  ४।४३।३३  ॥   

तं देशमिति । आश्रमं सिद्धसेवितम्, अस्तीति शेषः  ॥  ४।४३।३३  ॥   

  

वन्द्यास्ते तु तपस्तिद्धास्तपसा वीतकल्मषाः ।  

प्रष्टव्या चापि सीतायाः प्रवृत्तिर्विनयान्वितैः  ॥  ४।४३।३४  ॥   

हेमपुष्करसञ्छन्नं तस्मिन् वैखानसं सरः ।  

तरुणादित्यसङ्काशैर्हंसैर्विचरितं शुभैः  ॥  ४।४३।३५  ॥   

तपःसिद्धाः अणिमाद्यष्टैश्वर्यसिद्धियुक्ताः  ॥  ४।४३।३४,३५  ॥   

  

औपवाह्यः कुबेरस्य सार्वभौम इति स्मृतः ।  

गजः पर्येति तं देशं सदा सह करेणुभिः  ॥  ४।४३।३६  ॥   

औपवाह्यः राजार्हं वाहनम् । "राजवाहस्त्वौपवाह्यः" इत्यमरः  ॥  ४।४३।३६  ॥   

  

तत्सरः समतिक्रम्य नष्टचन्द्रदिवाकरम् ।  

अनक्षत्रगणं व्योम निष्पयोदमनादितम्  ॥  ४।४३।३७  ॥   

अथ महामेरुपर्यन्तेलावृतप्रदेशानुपदिशति तत्सर इति । उत्तरत्र "हिमवन्तं च
मेरुं च समुद्रमं च तथोत्तरम्" इति वक्ष्यमाणत्वादत्र
मेरुकीर्तनप्रसक्तिरेव नास्तीति न भ्रमितव्यम् । व्योम, वर्तत इति शेषः ।
व्योम्नो नष्टचन्द्रदिवाकरादित्वं नियतमार्गवर्तिनां चन्द्रसूर्यादीनां
मेरुनिकटे किरणसञ्चाराभावात् । तदुक्तं विष्णुपुराणे "यावत्पुरस्तात्तपति
तावत्पृष्ठे च पार्श्वयोः । ऋते हेमगिरेर्मेरोरुपरि ब्रह्मणः सभाम्  ॥ " इति
 ॥  ४।४३।३७  ॥   

  

गभस्तिभिरिवार्कस्य स तु देशः प्रकाशते ।  

विश्राम्यद्भिस्तपस्मिद्धैर्देवकल्पैः स्वयम्प्रभैः  ॥  ४।४३।३८  ॥   

गभस्तिभिरिति । स देशः अर्कस्य गभस्तिभिरिव स्थितैः स्वयम्प्रभैः स्वतः
सिद्धज्ञानैः प्रकाशते  ॥  ४।४३।३८  ॥   

  

तं तु देशमतिक्रम्य शैलोदा नाम निम्नगा  ॥  ४।४३।३९  ॥   

तं त्विति । निम्नगा, वर्तत इति शेषः  ॥  ४।४३।३९  ॥   

  

उभयोस्तीरयोस्तस्याः कीचका नाम वेणवः ।  

ते नयन्ति परं तीरं सिद्धान् प्रत्यानयन्ति च  ॥  ४।४३।४०  ॥   

उभयोरिति । तस्याः शैलोदायाः उभयोस्तीरयोः कीचका नाम वेणवः सन्ति । ते
उभयतीरजाः कीचकाः अन्योन्यसङ्ग्रथिततया गमनसाधनभूताः सन्तः सिद्धान् परं
तीरं नयन्ति प्रत्यानयन्ति च  ॥  ४।४३।४०  ॥   

  

उत्तराः कुरवस्तत्र कृतपुण्यप्रतिश्रयाः  ॥  ४।४३।४१  ॥   

कुरवः उत्तरकुरुसञ्ज्ञकाः देशाः वर्तन्त इति शेषः । कृतपुण्यानां
प्रतिश्रयाः आश्रयभूताः आवासभूताः  ॥  ४।४३।४१  ॥   

  

ततः काञ्चनपद्माभिः पद्मिनीभिः कृतोदकाः ।  

नीलवैडूर्यपत्त्राभिर्नद्यास्तत्र सहस्रशः  ॥  ४।४३।४२  ॥   

ततः कृतपुण्यप्रतिश्रयत्वाद्धेतोः । कृतपुण्यभोग्यभूमित्वात् उक्तविशेषा
नद्यः सन्तीति भावः । पद्मिनीभिः पद्मलताभिः कृतोदकाः पर्याप्तोदकाः ।
"युगपर्याप्तयोः कृतम्" इत्यमरः  ॥  ४।४३।४२  ॥   

  

रक्तोत्पलवनैश्चात्र मण्डिताश्च हिरण्मयैः ।  

तरुणादित्यसदृशैर्भान्ति तत्र जलाशयाः  ॥  ४।४३।४३  ॥   

रक्तेत्यविभक्तिकनिर्देशः । रक्तैरुपत्पलनैर्हिरण्मयैरुत्पलवनैः,
तरुणादित्यसदृशैरुत्पलवनैश्चैत्यर्थः । तत्रात्र तेष्वेतेषु
कुरुष्वित्यन्वयः  ॥  ४।४३।४३  ॥   

  

महार्हमणिपत्रैश्च काञ्चनप्रभकेसरैः ।  

नीलोत्पलवनैश्चित्रैः स देशः सर्वतो वृतः  ॥  ४।४३।४४  ॥   

महार्हमणयो नीलरत्नानि । तत्तुल्यपत्रैः  ॥  ४।४३।४४  ॥   

  

निस्तुलाभिश्च मुक्ताभिर्मणिभिश्च महाधनैः ।  

उद्भूतपुलिनास्तत्र जातरूपैश्च निम्नगाः  ॥  ४।४३।४५  ॥   

निस्तुलाभिः वर्तुलाभिः । "वर्तुलं निस्तुलं वृत्तम्" इत्यमरः । महाघनैः
बहुमूल्यैः । उद्भूतपुलिनाः उन्नतपुलिना । निम्नागाः भान्तीति शेषः  ॥ 
४।४३।४५  ॥   

  

सर्वरत्नमयैश्चित्रैरवगाढा नगोत्तमैः ।  

जातरूपमयैश्चापि हुताशनसमप्रभैः  ॥  ४।४३।४६  ॥   

सर्वेति । नगोत्तमैः पर्वतश्रेष्ठैः । अवगाढाः प्रविष्टा इति
निम्नगाविशेषणम्  ॥  ४।४३।४६  ॥   

  

नित्यपुष्पफलास्तत्र नगाः पत्ररथाकुलाः ।  

दिव्यागन्धरसस्पर्शाः सर्वकामान् स्रवन्ति च  ॥  ४।४३।४७  ॥   

नानाकाराणि वासांसि फलन्त्यन्ये नगोत्तमाः  ॥  ४।४३।४८  ॥   

पत्ररथाकुलाः पक्षिभिराकुलाः । सर्वकामान् सर्वाभीष्टान्  ॥  ४।४३।४७,४८
 ॥   

  

मुक्तावैडूर्यचित्राणि भूषणानि तथैव च ।  

स्त्रीणां चाप्यनुरूपाणि पुरुषाणां तथैव च ।  

सर्वर्तुसखसेव्यानि फलन्त्यन्ये नगोत्तमाः  ॥  ४।४३।४९  ॥   

महार्हाणि च चित्राणि हैमान्यन्ये नगोत्तमाः ।  

शयनानि प्रसूयन्ते चित्रास्तरणवन्ति च  ॥  ४।४३।५०  ॥   

मनःकान्तानि माल्यानि फलन्त्यत्रापरे द्रुमाः ।  

पानानि च महार्हाणि भक्ष्याणि विविधानि च  ॥  ४।४३।५१  ॥   

स्त्रियश्च गुणसम्पन्ना रूपयौवनलक्षिताः ।  

गन्धर्वाः किन्निराः सिद्धा नागा विद्याधरास्तथा ।  

रमन्ते सहितास्तत्र नारीभिर्भास्करप्रभाः  ॥  ४।४३।५२  ॥   

मुक्तेति । सर्वर्तुसुखसेव्यानि हेमन्ताद्यृतुष्वपि सुखेन सेवितुं योग्यानि
 ॥  ४।४३।४९५२  ॥   

  

सर्वे सुकृतकर्माणः सर्वे रतिपरायणाः ।  

सर्वे कामार्थसहिता वसन्ति सहयोषितः  ॥  ४।४३।५३  ॥   

सर्व इति । सहयोषितः योषित्सहिताः  ॥  ४।४३।५३  ॥   

  

गीतवादित्रनिर्घोषः सोत्कृष्टहसितस्वनः ।  

श्रूयते सततं तत्र सर्वभूतमनोहरः । ४।४३।५४  ॥   

गीतेति । सोत्कृष्टहसितस्वनः उत्कृष्टहासशब्दसहितः  ॥  ४।४३।५४  ॥   

  

तत्र नामुदितः कश्चिन्नास्ति कश्चिदसत्प्रियः ।  

अहन्यहनि वर्धन्ते गुणास्तत्र मनोरमाः  ॥  ४।४३।५५  ॥   

तत्रेति । असत्प्रियः अविद्यमानाङ्गनः । गुणाः सुखादयः  ॥  ४।४३।५५  ॥   

  

समतिक्रम्य तं देशमुत्तरः पयसां निधिः  ॥  ४।४३।५६  ॥   

समतिक्रम्येति । पयसां निधिः लवणसमुद्रः अस्तीति शेषः  ॥  ४।४३।५६  ॥   

  

तत्र सोमगिरिर्नाम मध्ये हेममयो महान् ।  

इन्द्रलोकगता ये च ब्रह्मलोकगताश्च ये ।  

देवास्तं समवेक्षन्ते गिरिराजं दिवं गताः  ॥  ४।४३।५७  ॥   

तत्र लवणसमुद्रे मध्ये मध्यदेशे ये दिवनं गता इत्यनुषज्यते  ॥  ४।४३।५७  ॥   

  

स तु देशो विसूर्यो ऽपि तस्य भासा प्रकाशते ।  

सूर्यलक्ष्म्या ऽभिविज्ञेयस्तपतेव विवस्वता  ॥  ४।४३।५८  ॥   

स देशः विसूर्यो ऽपि रात्रौ विगतसूर्यो ऽपि तस्य सोमगिरेर्भासा प्रकाशते ।
कथमिव? सूर्यलक्ष्म्या अभिविज्ञेयः ज्ञातव्यपदार्थको देशः तपता विवस्वतेव
 ॥  ४।४३।५८  ॥   

  

भगवानपि विश्वात्मा शम्भुरेकादशात्मकः ।  

ब्रह्मा वसति देवेशो ब्रह्मर्षिपरिवारितः  ॥  ४।४३।५९  ॥   

विश्वात्मा विश्वशरीरकः । भगवान् षाड्गुण्यपरिपूर्णो वासुदेवः । "एवमेव
महान् शब्दो मैत्रेयभगवानिति । परमब्रह्मभूतस्य वासुदेवस्य नान्यगः  ॥ "
इत्युक्तेः। नचेदमपि शम्भुविशेषणम्, एकादशात्मकत्वविरोधात्। नहि
विश्वात्मकत्वमेकादशात्मक्तवं चैकत्र सम्भवति। एकादशात्मकः एकादशमूर्तिः।
शम्भुः रुद्रः। देवेशो ब्रह्मा। ब्रह्मर्षिपरिवारितः तत्र वसति। इयं च
क्रिया सर्वत्रापि सम्बध्यते। यद्यत्र कश्चित् प्रकरणाभावात् विष्णुरत्र
नोच्यत इति कथयेत् तर्हि रुद्रोऽपि नोच्येत। कथमिति चेत्? शं भावयतीति
शम्भुरिति व्युत्पत्त्या "शम्भू ब्रह्मत्रिलोचनौ" इति कोशकारवचनाच्च
सर्वाण्यपि विशेषणानि ब्रह्मपराणि भवेयुरिति  ॥  ४।४३।५९  ॥   

  

न कथञ्चन गन्तव्यं कुरूणामुत्तरेण वः ।  

अन्येषामपि भूतानां नातिक्रामति वै गतिः  ॥  ४।४३।६०  ॥   

स हि सोमगिरिर्नाम देवानामपि दुर्गमः ।  

तमालोक्य ततः क्षिप्रमुपावर्त्तितुमर्हथ  ॥  ४।४३।६१  ॥   

न कथञ्चनेति । कुरूणामुत्तरेण "षष्ठ्यपीष्यते " इत्यनेनैनपा योगे षष्ठी ।
अन्येषामपि शक्तिविशेषविशिष्टदैत्यादीनामपि । वः युष्मभिः, न गन्तव्यम्  ॥ 
४।४३।६०,६१  ॥   

  

एतावद्वानरैः शक्यं गन्तुं वानरपुङ्गवाः ।  

अभास्करममर्यादं न जानीमस्ततः परम्  ॥  ४।४३।६२  ॥   

एतावत् उत्तरकुरुदेशपर्यन्तम् । ततः परम् उत्तरकुरुदेशात् परम् ।
समुद्रद्वीपादिकम् अभास्करममार्यादं च प्रदेशं न जानीमः । ततः परस्य देशस्य
सर्वैर्गन्तुमशक्यत्वेन मयापि अनवगतत्वादिति भावः  ॥  ४।४३।६२  ॥   

  

सर्वमेतद्विचेतव्यं यन्मया परिकीर्तितम् ।  

यदन्यदपि नोक्तं च तत्रापि क्रियतां मतिः  ॥  ४।४३।६३  ॥   

सर्वमिति । यदन्यदपि नोक्तं च तत्रापि क्रियतां मतिः,
गम्यत्वेनोक्तप्रदेशानां यत्पार्श्वादिकमनुक्तं तत्रापि अन्वेषणे मतिः
कर्तव्येत्यर्थः  ॥  ४।४३।६३  ॥   

  

ततः कृतं दाशरथेर्महत् प्रियं महत्तरं चापि ततो मम प्रियम् ।  

कृतं भविष्यत्यनिलानलोपमा विदेहजादर्शनजेन कर्मणा  ॥  ४।४३।६४  ॥   

ततः अन्वेषणानन्तरं विदेहजादर्शनजेन कर्मणा दाशरथेर्महत्प्रियं कृतं
भविष्यति । मम चापि ततः दाशरथिप्रियात् महत्तरं प्रियं कृतं भविष्यतीति
योजना  ॥  ४।४३।६४  ॥   

  

ततः कृतार्थाः सहिताः सबान्धावा मया ऽर्चिताः सर्वगुणैर्मनोरमैः ।  

चरिष्यथोर्वीं प्रतिशान्तशत्रवः सहप्रिया भूतधराः प्लवङ्गमाः  ॥  ४।४३।६५
 ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
त्रिचत्वारिंशः सर्गः  ॥  ४३  ॥   

भूतधराः प्राणिभृतः, प्राणिभिरुपजीव्या इति यावत्  ॥  ४।४३।६५  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने त्रिचत्वारिंशः सर्गः  ॥  ४३  ॥   


