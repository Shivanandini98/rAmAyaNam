+++
title = "०४२ प्रतीचीं प्रति सुषेणप्रेषणम्"
title_english = "042 Sugreeva sends troops to west side"

+++


अथ प्रस्थाप्य सुग्रीवस्तान् हरीन् दक्षिणां दिशम् ।  

अब्रवीन्मेघसङ्काशं सुषेणं नाम यूथपम्  ॥  ४।४२।१  ॥   

अथ पश्चिमदिशि वानरयोजनं द्विचत्वारिंशे अथेत्यादि  ॥  ४।४२।१  ॥   

  

तारायाः पितरं राजा श्वशुरं भीमविक्रमम् ।  

अब्रवीत्प्राञ्जलिर्वाक्यमभिगम्य प्रणम्य च  ॥  ४।४२।२  ॥   

ताराया इति । प्राञ्जलित्वादिकथनार्थमब्रवीदिति अतो न पौनरुक्त्यम्  ॥ 
४।४२।२  ॥   

  

मरीचिपुत्रं मारीचमर्चिष्मन्तं महाकपिम् ।  

वृतं कपिवरैः शूरैर्महेन्द्रसदृशद्युतिम्  ॥  ४।४२।३  ॥   

बुद्धिविक्रमसम्पन्नं वैनतेयसमद्युतिम् ।  

मरीचिपुत्रान् मारीचानर्चिर्मालान्महाबलान्  ॥  ४।४२।४  ॥   

ऋषिपुत्रांश्च तान सर्वान् प्रतीचीमादिशद्दिशम् ।  

द्वाभ्यां शतसहस्राभ्यां कपीनां कपिसत्तमाः ।  

सुषेणप्रमुखा यूयं वैदेहीं परिमार्गत  ॥  ४।४२।५  ॥   

सुराष्ट्रान् सहबाह्लीकान् शूरान् भीमांस्तथैव च ।  

स्फीतान् जनपदान् रम्यान् विपुलानि पुराणि च  ॥  ४।४२।६  ॥   

मरीचिपुत्रमिति । मारीचपदमन्वर्थसञ्ज्ञेति द्योतयितुं
मरीचिपुत्रमित्युक्तिः । मरीचिपुत्रान् मारीचानित्यत्रापि तथा । मारीचमिति
ज्येष्ठ उक्तः । मारीचा इति तदनुजा उच्यन्ते । अर्चिर्मालान् अर्चिष्मतः  ॥ 
४।४२।३६  ॥   

  

पुन्नागगहनं कुक्षिं वकुलोद्दालकाकुलम् ।  

तथा केतकषण्डांश्च मार्गध्वं हरियूथपाः  ॥  ४।४२।७  ॥   

प्रत्यक्स्रोतोगमाश्चैव नद्यः शीतजलाः शिवाः ।  

तापसानामरण्यानि कान्तारा गिरयश्च ये  ॥  ४।४२।८  ॥   

पुन्नागगहनं पुन्नागवनम् । कुक्षिः मध्यदेशविशेषः । उद्दालकाः वृक्षविशेषाः
। केतकषण्डान् केतकवनानि । प्रत्यक् स्नोतो गच्छन्तीति प्रत्यक्स्रोतोगमाः
। शिवाः पावनाः । कान्ताराः दुर्गममार्गाः । तान् मार्गध्वमिति पुर्वेण
सम्बन्धः  ॥  ४।४२।७,८  ॥   

  

ततः स्थलीं मरुप्रायामत्युच्चशिरसः शिलाः ।  

गिरिजालावृतां दुर्गां मार्गित्वा पश्चिमां दिशम्  ॥  ४।४२।९  ॥   

ततः पश्चिममासाद्य समुद्रं द्रष्टुमर्हथ ।  

तिमिनक्रायुतजलमक्षोभ्यमथ वानराः  ॥  ४।४२।१०  ॥   

ततः स्थलीमित्यादि श्लोकद्वयमेकान्वयम् । स्थल्यादिकं मार्गित्वा ततः
तस्माद्देशात् पश्चिमं समुद्रमागम्य तिमिनक्रायुतजलमक्षोभ्यं तं
द्रष्टुमर्हथ  ॥  ४।४२।९,१०  ॥   

  

ततः केतकषण्डेषु तमालगहनेषु च ।  

कपयो विहरिष्यन्ति नारिकेलवनेषु च  ॥  ४।४२।११  ॥   

तत इति । कपयो भवदीयाः  ॥  ४।४२।११  ॥   

  

तत्र सीतां च मार्गध्वं निलयं रावणस्य च ।  

वेलातटनिविष्टेषु पर्वतेषु वनेषु च  ॥  ४।४२।१२  ॥   

तत्रेति । वेलातटनिविष्टेषु वेलायाम् अम्बुविकृतौ तटे च स्थितेषु ।
"अब्ध्यम्बुविकृतौ वेला कालमर्यादयोरपि" इत्यमरः  ॥  ४।४२।१२  ॥   

  

मुरचीपत्तनं चैव रम्यं चैव जटीपुरम् ।  

अवन्तीमङ्गलोपां च तथा चालक्षितं वनम् ।  

राष्ट्रापि च विशालानि पत्तनानि ततस्ततः  ॥  ४।४२।१३  ॥   

मुरचीति । पूर्वस्यां दिश्यवन्त्यन्या । इयं चान्या । यत्र प्रविष्टा
वननैरन्तर्येण न लक्ष्यन्ते तदलक्षितं नाम । मार्गध्वमित्यनुषङ्गः  ॥ 
४।४२।१३  ॥   

  

सिन्धुसागरयोश्चैव सङ्गमे तत्र पर्वतः ।  

महान् हेमगिरिर्नाम शतशृङ्गो महाद्रुमः  ॥  ४।४२।१४  ॥   

तस्य प्रस्थेषु रम्येषु सिंहाः पक्षगमाः स्थिताः ।  

तिमिमत्स्यगजांश्चैव नीडान्यारोपयन्ति ते  ॥  ४।४२।१५  ॥   

सिन्धुर्नदविशेषः । तत्र पश्चिमदिशि । पक्षैर्गच्छन्तीति पक्षगमाः, सपक्षा
इति विशेषणम् । नीडानि वृक्षाग्रस्थस्वावासस्थानानि । अत एव महाद्रुम इति
पूर्वमुक्तम्  ॥  ४।४२।१४,१५  ॥   

  

तानि नीडानि सिंहानां गिरिशृङ्गगताश्च ये ।  

दृप्तास्तृप्ताश्च मातङ्गास्तोयदस्वननिःस्वनाः ।  

विचरन्ति विशाले ऽस्मिन् तोयपूर्णे समन्ततः  ॥  ४।४२।१६  ॥   

तानीत्याद्यर्धत्रयम् । समन्ततस्तोयपूर्णे ऽस्मिन् स्थले ये गजाः सन्ति
गिरिशृङ्गताश्च ये ते गजास्तानि नीडानि विचरन्ति, सिंहनीडाश्रयसानुषु
विचरन्तीत्यर्थः । बाधकस्थानगमने हेतुमाह दृप्ता इति  ॥  ४।४२।१६  ॥   

  

तस्य शृङ्गं दिवस्पर्शं काञ्चनं चित्रपादपम् ।  

सर्वमाशु विचेतव्यं कपिभिः कामरूपिभिः  ॥  ४।४२।१७  ॥   

तस्येति । कपिभिः, भवद्भिरिति शेषः  ॥  ४।४२।१७  ॥   

  

कोटिं तत्र समुद्रे तु काञ्चनीं शतयोजनाम् ।  

दुर्दर्शां पारियात्रस्य गतां द्रक्ष्यथ वानराः  ॥  ४।४२।१८  ॥   

कोट्यस्तत्र चतुर्विंशद्गन्धर्वाणां तरस्विनाम् ।  

वसन्त्यग्निनिकाशानां घोराणां कामरूपिणाम्  ॥  ४।४२।१९  ॥   

तत्र समुद्रे गतां पारियात्रस्य कोटिं शृङ्गम्  ॥  ४।४२।१८,१९  ॥   

  

पावकार्चिःप्रतीकाशाः समवेताः सहस्रशः ।  

नात्यासादयितव्यास्ते वानरैर्भीमविक्रमैः  ॥  ४।४२।२०  ॥   

नादेयं च फलं तस्माद्देशात् किञ्चित् प्लवङ्गमैः ।  

दुरासदा हि ते वीराः सत्त्ववन्तो महाबलाः  ॥  ४।४२।२१  ॥   

फलमूलानि ते तत्र रक्षन्ते भीमविक्रमाः ।  

तत्र यत्नश्च कर्तव्यो मार्गितव्या च जानकी ।  

न हि तेभ्यो भयं किञ्चित् कपित्वमनुवर्तताम्  ॥  ४।४२।२२  ॥   

पावकार्चिःप्रतीकाशा इत्यादि । नात्यासादयितव्याः नातिसमीपं प्राप्तव्याः ।
नादेयं न स्वीकार्यम् । तर्हि ते गन्धर्वा अस्मान् हनिष्यन्तीत्यत्राह
तत्रेति । यत्नः फलचापविनिवृत्तौ यत्नः कर्तव्यः । विशालत्वादन्वेषणे यत्नो
वा । न किञ्चिद्भयम् । कपिसञ्चारस्य वनमात्रधर्मत्वादिति भावः ।
अनुवर्तताम् अनुवर्तमानानाम्  ॥  ४।४२।२०२२  ॥   

  

तत्र वैडूर्यवर्णाभो वज्रसंस्थानसंस्थितः ।  

नानाद्रुमलताकीर्णो वज्रो नाम महागिरिः  ॥  ४।४२।२३  ॥   

श्रीमान् समुदितस्तत्र योजनानां शतं समम् ।  

गुहास्तत्र विचेतव्याः प्रयत्नेन प्लवङ्गमाः  ॥  ४।४२।२४  ॥   

तत्र वैडूर्येत्यादिसार्धश्लोक एकान्वयः । श्रीमानिति । योजनानां शतं समं
यथा भवति तथा समुदितः समुन्नतः  ॥  ४।४२।२३,२४  ॥   

  

चतुर्भागे समुद्रस्य चक्रवान्नाम पर्वतः ।  

तत्र चक्रं सहस्रारं निर्मितं विश्वकर्मणा  ॥  ४।४२।२५  ॥   

चतुर्भागे चतुर्थभागे । समुद्रस्य लवणसमुद्रस्य  ॥  ४।४२।२५  ॥   

  

तत्र पञ्चजनं हत्वा हयग्रीवं च दानवम् ।  

आजहार ततश्चक्रं शङ्खं च पुरुषोत्तमः  ॥  ४।४२।२६  ॥   

तस्य सानुषु चित्रेषु विशालासु गुहासु च ।  

रावणः सह वैदेह्या मार्गितव्यस्ततस्ततः  ॥  ४।४२।२७  ॥   

योजनानां ततः षष्टिर्वराहो नाम पर्वतः ।  

सुवर्णशृङ्गः सुश्रीमानगाधे वरुणालये  ॥  ४।४२।२८  ॥   

तत्र चक्रवत्पर्वते । पुरुषोत्तमो विष्णुः । "श्रीपतिः पुरुषोत्तमः"
इत्यमरः । चक्ररक्षकं हयग्रीवाख्यं दानवं हत्वा चक्रम्, पञ्चजनाख्यं दानवं
हत्वा तदस्थिभूतं पाञ्चजन्याख्यं शङ्खं च जग्राह । कृष्णः पञ्चजनं हत्वा
पाञ्चजन्यं जग्राहेत्युच्यते । तद्विष्ण्ववतारेप्यस्तीति ज्ञेयम्  ॥ 
४।४२।२६२८  ॥   

  

तत्र प्राग्ज्योतिषं नाम जातरूपमयं पुरम् ।  

यस्मिन्वसति दुष्टात्मा नरको नाम दानवः  ॥  ४।४२।२९  ॥   

तत्र सानुषु चित्रेषु विशालासु गुहासु च ।  

रावणः सह वैदेह्या मार्गितव्यस्ततस्ततः  ॥  ४।४२।३०  ॥   

तत्र वराहपर्वते  ॥  ४।४२।२९,३०  ॥   

  

तमतिक्रम्य शैलेन्द्रं काञ्चनान्तरनिर्दरः ।  

पर्वतः सर्वसौवर्णो धाराप्रस्रवणायुतः  ॥  ४।४२।३१  ॥   

तमतिक्रम्य तस्मात्परत इत्यर्थः । काञ्चनान्तरनिर्दरः
सौवर्णमयान्तरप्रदेशवत्कन्दरः, अन्तर्बहिश्च सौवर्णकन्दरः इत्यर्थः  ॥ 
४।४२।३१  ॥   

  

तं गजाश्च वराहाश्च सिंहा व्याघ्राश्च सर्वतः ।  

अभिगर्जन्ति सततं तेन शब्देन दर्पिताः  ॥  ४।४२।३२  ॥   

तं गजाश्चेति । तेन शब्देन स्वशब्देन दर्पिता गजादयस्तं पर्वतमभिगर्जन्ति
 ॥  ४।४२।३२  ॥   

  

यस्मिन् हरिहयः श्रीमान् महेन्द्रः पाकशासनः ।  

अभिषिक्तः सुरै राजा मेघवान्नाम पर्वतः  ॥  ४।४२।३३  ॥   

तमतिक्रम्य शैलेन्द्रं महेन्द्रपरिपालितम् ।  

षष्टिं गिरिसहस्राणि काञ्चनानि गमिष्यथ  ॥  ४।४२।३४  ॥   

तरुणादित्यवर्णानि भ्राजमानानि सर्वतः ।  

जातरूपमयैवृक्षैः शोभितानि सुपुष्पितैः  ॥  ४।४२।३५  ॥   

तेषां मध्ये स्थितो राजा मेरुरुत्तरपर्वतः ।  

आदित्येन प्रसन्नेन शैलो दत्तवरः पुरा  ॥  ४।४२।३६  ॥   

यस्मिन्निति । हरिहयः श्यामवर्णाश्वयुक्तः । राजा ऽभिषिक्तः
राजत्वेनाभिषिक्तः  ॥  ४।४२।३३३६  ॥   

  

तेनैवमुक्तः शैलेन्द्रः सर्व एव त्वदाश्रयाः ।  

मत्प्रसादाद् भविष्यन्ति दिवा रात्रौ च काञ्चनाः  ॥  ४।४२।३७  ॥   

त्वयि ये चापि वत्स्यन्ति देवगन्धर्वदानवाः ।  

ते भविष्यन्ति रक्ताश्च प्रभया काञ्चनप्रभाः  ॥  ४।४२।३८  ॥   

वरमेवाह तेनैवमिति । प्रभया रक्ता भविष्यन्तीत्यन्वयः  ॥  ४।४२।३७,३८  ॥   

  

विश्वेदेवाश्च मरुतो वसवश्च दिवौकसः ।  

आगम्य पश्चिमां सन्ध्यां मेरुमुत्तरपर्वतम्  ॥  ४।४२।३९  ॥   

आदिच्यमुपतिष्ठन्ति तैश्च सुर्यो ऽभिपूजितः ।  

अदृश्यः सर्वभूतानामस्तं गच्छति पर्वतम्  ॥  ४।४२।४०  ॥   

योजनानां सहस्राणि दश तानि दिवाकरः ।  

मुहूर्तार्धेन तं शीघ्रमभियाति शिलोच्चयम्  ॥  ४।४२।४१  ॥   

शृङ्गे तस्य महद्दिव्यं भवनं सूर्यसन्निभम् ।  

प्रासादगणसम्बाधं विहितं विश्वकर्मणा  ॥  ४।४२।४२  ॥   

शोभितं तरुभिश्चित्रैर्नानापक्षिसमाकुलैः ।  

निकेतं पाशहस्तस्य वरुणास्य महात्मनः  ॥  ४।४२।४३  ॥   

अन्तरा मेरुमस्तं च तालो दशशिरा महान् ।  

जातरूपमयः श्रीमान् भ्राजते चित्रवेदिकः  ॥  ४।४२।४४  ॥   

तेषु सर्वेषु दुर्गेषु सरस्सु च सरित्सु च ।  

रावणः सह वैदेह्या मार्गितव्यस्ततस्ततः  ॥  ४।४२।४५  ॥   

यत्र तिष्ठति धर्मज्ञस्तपसा स्वेन भावितः ।  

मेरुसावर्णिरित्येन ख्यातो वै ब्रह्मणा समः  ॥  ४।४२।४६  ॥   

प्रष्टव्यो मेरुसावर्णिर्महर्षिः सूर्यसन्निभः ।  

प्रणम्य शिरसा भूमौ प्रवृत्तिं मैथिलीं प्रति  ॥  ४।४२।४७  ॥   

विश्वेदेवा इति । पश्चिमां सन्ध्याम् "अत्यन्तसंयोगे द्वितीया" ।
मेरुसदृशत्वान्मेरुम् । मेरुमागम्य आदित्यमुपतिष्ठन्ति पूजयन्ति ।
मन्त्रकरणाभावात्परस्मैपदम् । अस्तगिरिसमीपस्थसावर्णिमेरोरभिधानात्सर्वे
ऽपि समुद्रद्वीपादयो ऽपि मार्गितव्यत्वेनोक्ताः  ॥  ४।४२।३९४७  ॥   

  

एतावज्जीवलोकस्य भास्करो रजनीक्षये ।  

कृत्वा वितिमिरं सर्वमस्तं गच्छति पर्वतम्  ॥  ४।४२।४८  ॥   

एतावद्वानरैः शक्यं गन्तुं वानरपुङ्गवाः ।  

अभास्करममर्यादं न जानीमस्ततः परम्  ॥  ४।४२।४९  ॥   

अधिगम्य तु वैदेहीं निलयं रावणस्य च ।  

अस्तपर्वतमासाद्य पूर्णे मासे निवर्तत ।  

ऊर्ध्वं मासान्न वस्तव्यं वसन् वध्यो भवेन्मम  ॥  ४।४२।५०  ॥   

एतावदिति । भास्करः रजनीक्षये जीवलोकस्य एतावत् उदयास्ताद्रिमध्यं वितिमिरं
कृत्वा अस्तं गच्छतीति योजना  ॥  ४।४२।४८५०  ॥   

  

सहैव शूरो युष्माभिः श्वशुरो मे गमिष्यति ।  

श्रोतव्यं सर्वमेतस्य भवद्भिर्दिष्टकारिभिः  ॥  ४।४२।५१  ॥   

गुरुरेष महाबाहुः श्वशुरो मे महाबलः ।  

भवन्तश्चापि विक्रान्ताः प्रमाणं सर्वकर्मसु  ॥  ४।४२।५२  ॥   

सहैवेति । दिष्टकारिभिः आदिष्टकारिभिः  ॥  ४।४२।५१,५२  ॥   

  

प्रमाणमेनं संस्थाप्य पश्यध्वं पश्चिमां दिशम् ।  

\[ भवन्तः परिपश्यन्तु यथा द्दश्येत जानकी । \]  

दृष्टायां तु नरेन्द्रस्य पत्न्याममिततेजसः ।  

कृतकृत्या भविष्यामः कृतस्य प्रतिकर्मणा  ॥  ४।४२।५३  ॥   

प्रमाणमेनं संस्थाप्य पश्यध्वं पश्चिमां दिशमिति पाठः । प्रमाणं
व्यवस्थापकम् । पश्यध्वं पश्यत । आत्मनेपदमार्षम्  ॥  ४।४२।५३  ॥   

  

अतो ऽन्यदपि यत्कार्यं कार्यस्यास्य हितं भवेत् ।  

सम्प्रधार्यं भवद्भिश्च देशकालार्थसंहितम्  ॥  ४।४२।५४  ॥   

अतो ऽन्यदिति । अस्य कार्यस्य सीतान्वेषणरूपस्य अन्यदपि यद्धितं भवेत्
देशकालार्थसंहितं तत्सम्प्रधार्य भवद्भिः कार्यमित्यन्वयः  ॥  ४।४२।५४  ॥   

  

ततः सुषेणप्रमुखाः प्लवङ्गाः सुग्रीवाक्यं निपुणं निशम्य ।  

आमन्त्र्य सर्वे प्लवगाधिपं ते जग्मुर्दिशं तां वरुणाभिगुप्ताम्  ॥  ४।४२।५५
 ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
द्विचत्वारिंशः सर्गः  ॥  ४२  ॥   

अत्र अष्टपञ्चाशत् श्लोकाः  ॥  ४।४२।५५  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने द्विचत्वारिंशः सर्गः  ॥  ४२  ॥   


