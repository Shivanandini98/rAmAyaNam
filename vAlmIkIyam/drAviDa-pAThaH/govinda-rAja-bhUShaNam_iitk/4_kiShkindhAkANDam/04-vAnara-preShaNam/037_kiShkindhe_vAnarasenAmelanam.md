+++
title = "०३७ किष्किन्धे वानरसेनामेलनम्"
title_english = "037 Monkey chiefs go round the earth"

+++


एवमुक्तस्तु सुग्रीवो लक्ष्मणेन महात्मना ।  

हनुमन्तं स्थितं पार्श्वे सचिवं त्विदमब्रवीत्  ॥  ४।३७।१  ॥   

अथ सर्ववानरसमानयनं सप्तत्रिंशे एवमित्यादि  ॥  ४।३७।१  ॥   

  

महेन्द्रहिमवद्विन्ध्यकैलासशिखरेषु च ।  

मन्दरे पाण्डुशिखरे पञ्चशैलेषु ये स्थिताः  ॥  ४।३७।२  ॥   

महेन्द्रादय एव पञ्च शैलाः  ॥  ४।३७।२  ॥   

  

तरुणादित्यवर्णेषु भ्राजमानेषु सर्वतः ।  

पर्वतेषु समुद्रान्ते पश्चिमायां तु ये दिशि  ॥  ४।३७।३  ॥   

तरुणेति । पश्चिमायां दिशि ये स्थिताः तेषु ये वानराः स्थिता इति योजना ।
अस्तगिरिपर्यन्तपर्वतेष्वित्यर्थः  ॥  ४।३७।३  ॥   

  

आदित्यभवने चैव गिरौ सन्ध्याभ्रसन्निभे ।  

पद्मतालवनं भीमं संश्रिता हरिपुङ्गवाः  ॥  ४।३७।४  ॥   

अञ्जनाम्बुदसङ्काशाः कुञ्जरप्रतिमौजसः ।  

अञ्जने पर्वते चैव ये वसन्ति प्लवङ्गमाः  ॥  ४।३७।५  ॥   

आदित्यभवने उदयगिरौ । पद्माः चन्दनविशेषाः  ॥  ४।३७।४,५  ॥   

  

मनःशिलागुहावासा वानराः कनकप्रभाः ।  

मेरुपार्श्वगताश्चैव ये धूम्रगिरिसंश्रिताः  ॥  ४।३७।६  ॥   

तरुणादित्यवर्णाश्च पर्वते च महारुणे ।  

पिबन्तो मधु मैरेयं भीमवेगाः प्लवङ्गमाः  ॥  ४।३७।७  ॥   

वनेषु च सुरम्येषु सुगन्धिषु महत्सु च ।  

तापसानां च रम्येषु वनान्तेषु समन्ततः  ॥  ४।३७।८  ॥   

मनःशिलागुहावासाः मनःशिलामयगुहावासाः । महारुणे महारुणाख्ये । यत्र
यच्छब्दो नास्ति, तत्राध्याहर्तव्यः  ॥  ४।३७।६८  ॥   

  

तांस्तान् समानय क्षिप्रं पृथिव्यां सर्ववानरान् ।  

सामदानादिभिः कल्पैराशु प्रेषय वानरान्  ॥  ४।३७।९  ॥   

सामेति । कल्पैः उपायैः । समानय तदर्थं प्रेषय  ॥  ४।३७।९  ॥   

  

प्रेषिताः प्रथमं ये च मया दूता महाजवाः ।  

त्वरणार्थं तु भूयस्त्वं हरीन्सम्प्रेषयापरान्  ॥  ४।३७।१०  ॥   

प्रेषिता इति । प्रेषितदूतत्वरणार्थोक्तिः स्वस्य प्रकृतकार्ये पूर्वमेव
सावधानतां लक्ष्मणाय द्योतयितुम्  ॥  ४।३७।१०  ॥   

  

ये प्रसक्ताश्च कामेषु दीर्घसूत्राश्च वानराः ।  

इहानयस्व तान् सर्वान् शीघ्रं तु मम शासनात्  ॥  ४।३७।११  ॥   

अहोभिर्दशभिर्ये हि नागच्छन्ति ममाज्ञया ।  

हन्तव्यास्ते दुरात्मानो राजशासनदूषकाः  ॥  ४।३७।१२  ॥   

ये इति । दीर्घसूत्राः चिरक्रियाः उद्योगं कुर्वाणा इव कालयापका इत्यर्थः
 ॥  ४।३७।११,१२  ॥   

  

शतान्यथ सहस्राणां कोट्यश्च मम शासनात् ।  

प्रयान्तु कपिसिंहानां दिशो मम मते स्थिताः  ॥  ४।३७।१३  ॥   

मेघपर्वतसङ्काशाश्छादयन्त इवाम्बरम् ।  

घोररूपाः कपिश्रेष्ठा यान्तु मच्छासनादितः  ॥  ४।३७।१४  ॥   

शतानीति । बहुसङ्ख्याभिधानं लक्ष्मणाय वानरासङ्ख्येयत्वद्योतनार्थम्  ॥ 
४।३७।१३,१४  ॥   

  

ते गतिज्ञा गतिं गत्वा पृथिव्यां सर्ववानराः ।  

आनयन्तु हरीन् सर्वांस्त्वरिताः शासनान्मम  ॥  ४।३७।१५  ॥   

तस्य वानरराजस्य श्रुत्वा वायुसुतो वचः ।  

दिक्षु सर्वासु विक्रान्तान् प्रेषयामास वानरान्  ॥  ४।३७।१६  ॥   

त इति । गम्यत इति गतिः वासस्थानम् । पृथिव्यां सर्वान् हरीन् आनयन्तु इति
सम्बन्धः  ॥  ४।३७।१५१६  ॥   

  

ते पदं विष्णुविक्रान्तं पतत्ित्रज्योतिरध्वगाः ।  

प्रयाताः प्रहिता राज्ञा हरयस्तत्क्षणेन वै  ॥  ४।३७।१७  ॥   

ते समुद्रेषु गिरिषु वनेषु च सरस्सु च ।  

वानरा वानरान् सर्वान् रामहेतोरचोदयन्  ॥  ४।३७।१८  ॥   

मृत्युकालोपमस्याज्ञां राजराजस्य वानराः ।  

सुग्रीवस्याययुः श्रुत्वा सुग्रीवभयदर्शिनः  ॥  ४।३७।१९  ॥   

ते पदमिति । पतत्ित्रज्योतिरध्वगाः पक्षिनक्षत्रमार्गगाः सन्तः
विष्णुविक्रान्तं पदम् आकाशं प्रयाताः  ॥  ४।३७।१७१९  ॥   

  

ततस्ते ऽञ्जनसङ्काशा गिरेस्तस्मान्महाजवाः ।  

तिस्रः कोट्यः प्लवङ्गानां निर्ययुर्यत्र राघवः  ॥  ४।३७।२०  ॥   

अस्तं गच्छति यत्रार्कस्तस्मिन् गिरिवरे स्थिताः ।  

तप्तहेममहाभासस्तस्मात्कोट्यो दश च्युताः  ॥  ४।३७।२१  ॥   

कैलासशिखरेभ्यश्च सिंहकेसरवर्चसाम् ।  

ततः कोटिसहस्राणि वानराणामुपागमन्  ॥  ४।३७।२२  ॥   

फलमूलेन जीवन्तो हिमवन्तमुपाश्रिताः ।  

तेषां कोटिसहस्राणां सहस्रं समवर्तत  ॥  ४।३७।२३  ॥   

अङ्गारकसमानानां भीमानां भीमकर्मणाम् ।  

विन्ध्याद् वानरकोटीनां सहस्राण्यपतन् द्रुतम्  ॥  ४।३७।२४  ॥   

तत इति । यत्र येन हेतुना राघवो वर्तते ततः तस्माद्धेतोः तस्मात् गिरेः
अञ्जनगिरेः निर्ययुः  ॥  ४।३७।२०२४  ॥   

  

क्षीरोदवेलानिलयास्तमालवनवासिनः ।  

नारिकेलाशनाश्चैव तेषां सङ्ख्या न विद्यते  ॥  ४।३७।२५  ॥   

वनेभ्यो गह्वरेभ्यश्च सरिद्भ्यश्च महाजवा ।  

आगच्छद्वानरी सेना पिबन्तीव दिवाकरम्  ॥  ४।३७।२६  ॥   

क्षीरोदेति । अत्रापतन् द्रुतमित्यनुषज्यते । सङ्ख्या न विद्यत इति ।
उत्तरत्र सङ्ख्याकीर्तनं प्रधानाभिप्रायेण  ॥  ४।३७।२५,२६  ॥   

  

ये तु त्वरयितुं याता वानराः सर्ववानरान् ।  

ते वीरा हिमवच्छैलं ददृशुस्तं महाद्रुमम्  ॥  ४।३७।२७  ॥   

तस्मिन् गिरिवरे रम्ये यज्ञो माहेश्वरः पुरा ।  

सर्वदेवमनस्तोषो बभौ दिव्यो मनोहरः  ॥  ४।३७।२८  ॥   

अन्ननिष्यन्दजातानि मूलानि च फलानि च ।  

अमृतास्वादकल्पानि ददृशुस्तत्र वानराः  ॥  ४।३७।२९  ॥   

तदन्नसम्भवं दिव्यं फलं मूलं मनोहरम् ।  

यः कश्चित्सकृदश्नाति मासं भवति तर्पितः  ॥  ४।३७।३०  ॥   

तानि मूलानि दिव्यानि फलानि च फलाशनाः ।  

औषधानि च दिव्यानि जगृहुर्हरियूथपाः  ॥  ४।३७।३१  ॥   

तस्माच्च यज्ञायतनात् पुष्पाणि सुरभीणि च ।  

आनिन्युर्वानरा गत्वा सुग्रीवप्रियकारणात्  ॥  ४।३७।३२  ॥   

ते तु सर्वे हरिवराः पृथिव्यां सर्ववानरान् ।  

सञ्चोदयित्वा त्वरिता यूथानां जग्मुरग्रतः  ॥  ४।३७।३३  ॥   

ते तु तेन मुहूर्तेन यूथपाः शीघ्रगामिनः ।  

किष्किन्धां त्वरया प्राप्ताः सुग्रीवो यत्र वानरः  ॥  ४।३७।३४  ॥   

ते गृहीत्वौषधीः सर्वाः फलं मूलं च वानराः ।  

तं प्रतिग्राहयामासुर्वचनं चेदमब्रुवन्  ॥  ४।३७।३५  ॥   

सर्वे परिगताः शैलाः समुद्राश्च वनानि च ।  

पृथिव्यां वानराः सर्वे शासनादुपयान्ति ते  ॥  ४।३७।३६  ॥   

एवं श्रुत्वा ततो हृष्टः सुग्रीवः प्लवगाधिपः ।  

प्रतिजग्राह तत्प्रीतस्तेषां सर्वमुपायनम्  ॥  ४।३७।३७  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
सप्तत्रिंशः सर्गः  ॥  ३७  ॥   

ये त्वति । तुशब्दो हनुमत्प्रेरितवानरख्यावर्तकः, नीलेन पूर्वं प्रेरिता
इत्यर्थः । तेषामेव लक्ष्मणसन्निधाने समागमनम् । सद्यो हनुमत्प्रेरितानां
तदसम्भवात् । तं प्रसिद्धम्  ॥  ४।३७।२७३७  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने सप्तत्रिंशः सर्गः  ॥  ३७  ॥   


