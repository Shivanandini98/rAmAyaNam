+++
title = "०३८ राम-सुग्रीवसंवादः"
title_english = "038 Sugreeva approaches Rama"

+++


प्रतिगृह्य च तत्सर्वमुपायनमुपाहृतम् ।  

वानरान् सान्त्वयित्वा च सर्वानेव व्यसर्जयत्  ॥  ४।३८।१  ॥   

विसर्जयित्वा स हनीन् शूरांस्तान्कृतकर्मणः ।  

मेने कृतार्थमात्मानं राघवं च महाबलम्  ॥  ४।३८।२  ॥   

स लक्ष्मणो भीमबलं सर्ववानरसत्तमम् ।  

अब्रवीत्प्रश्रितं वाक्यं सुग्रीवं सम्प्रहर्षयन् ।  

किष्किन्धाया विनिष्क्राम यदि ते सौम्य रोचते  ॥  ४।३८।३  ॥   

तस्य तद्वचनं श्रुत्वा लक्ष्मणस्य सुभाषितम् ।  

सुग्रीवः परमप्रीतो वाक्यमेतदुवाच ह  ॥  ४।३८।४  ॥   

एवं भवतु गच्छावः स्थेयं त्वच्छासने मया  ॥  ४।३८।५  ॥   

तमेवमुक्त्वा सुग्रीवो लक्ष्मणं शुभलक्षणम् ।  

विसर्जयामास तदा तारामन्याश्च योषितः  ॥  ४।३८।६  ॥   

अथ रामेण सुग्रीवसमागमो ऽष्टात्रिंशे प्रतिगृह्येत्यादि । उपायनम् उपदाम्
 ॥  ४।३८।१६  ॥   

  

एतेत्युच्चैर्हरिवरान् सुग्रीवः समुदाहरत् ।  

तस्य तद्वचनं श्रुत्वा हरयः शीघ्रमाययुः  ॥  ४।३८।७  ॥   

बद्धाञ्जलिपुटाः सर्वे ये स्युः स्त्रीदर्शनक्षमाः ।  

तानुवाच ततः प्राप्तान् राजा ऽर्कसदृशप्रभः  ॥  ४।३८।८  ॥   

उपस्थापयत क्षिप्रं शिबिकां मम वानराः  ॥  ४।३८।९  ॥   

श्रुत्वा तु वचनं तस्य हरयः शीघ्रविक्रमाः ।  

समुपस्थापयामासुः शिबिकां प्रियदर्शनाम्  ॥  ४।३८।१०  ॥   

तामुपस्थापितां दृष्ट्वा शिबिकां वानराधिपः ।  

लक्ष्मणारुह्यातां शीघ्रमिति सौमित्रिमब्रवीत्  ॥  ४।३८।११  ॥   

एतेति । एत आगच्छत  ॥  ४।३८।७११  ॥   

  

इत्युक्त्वा काञ्चनं यानं सुग्रीवः सूर्यसन्निभम् ।  

बृहद्भिर्हरिभिर्युक्तमारुरोह सलक्ष्मणः  ॥  ४।३८।१२  ॥   

पाण्डुरेणातपत्रेण ध्रियमाणेन मूर्धनि ।  

शुक्लैश्च वालव्यजनैर्धूयमानैः समन्ततः  ॥  ४।३८।१३  ॥   

शङ्खभेरीनिनादैश्च हरिभिश्चाभिनन्दितः ।  

निर्ययौ प्राप्य सुग्रीवो राज्यश्रियमनुत्तमाम्  ॥  ४।३८।१४  ॥   

स वानरशतैस्तीक्ष्णैर्बहुभिः शस्त्रपाणिभिः ।  

परिकीर्णो ययौ तत्र यत्र रामो व्यवस्थितः  ॥  ४।३८।१५  ॥   

स तं देशमनुप्राप्य श्रेष्ठं रामनिषेवितम् ।  

अवातरन्महातेजाः शिबिकायाः सलक्ष्मणः  ॥  ४।३८।१६  ॥   

इत्युक्त्वेति । हरिभिः वाहकहरिभिः  ॥  ४।३८।१२१६  ॥   

  

आसाद्य च ततो रामं कृताञ्जलिपुटो ऽभवत् ।  

कृताञ्जलौ स्थिते तस्मिन् वानराश्चाभवंस्तथा  ॥  ४।३८।१७  ॥   

तटाकमिव तद् दृष्ट्वा रामः कुड्मलपङ्कजम् ।  

वानराणां महत्सैन्यं सुग्रीवे प्रीतिमानभूत्  ॥  ४।३८।१८  ॥   

आसाद्येति । तथा ऽभवन् कृताञ्जलिपुटा अभवन्  ॥  ४।३८।१७,१८  ॥   

  

पादयोः पतितं मूर्ध्ना तमुत्थाप्य हरीश्वरम् ।  

प्रेम्णा च बहुमानाच्च राघवः परिषस्वजे  ॥  ४।३८।१९  ॥   

परिष्वज्य च धर्मात्मा निषीदेति ततो ऽब्रवीत्  ॥  ४।३८।२०  ॥   

तं निषण्णं ततो दृष्ट्वा क्षितौ रामो ऽब्रवीद्वचः  ॥  ४।३८।२१  ॥   

धर्ममर्थं च कामं च यस्तु काले निषेवते ।  

विभज्य सततं वीर स राजा हरिसत्तम  ॥  ४।३८।२२  ॥   

हित्वा धर्मं तथा ऽर्थं च कामं यस्तु निषेवते ।  

स वृक्षाग्रे यथा सुप्तः पतितः प्रतिबुध्यते  ॥  ४।३८।२३  ॥   

पादयोरिति । पूर्वं दूरादञ्जलिः कृतः सम्प्रति समीपे पादयोः पतनम्  ॥ 
४।३८।१९२३  ॥   

  

अमित्राणां वधे युक्तो मित्राणां सङ्ग्रहे रतः ।  

त्रिवर्गफलभोक्ता तु राजा धर्मेण युज्यते  ॥  ४।३८।२४  ॥   

उद्योगसमयस्त्वेष प्राप्तः शत्रुविनाशन ।  

सञ्चिन्त्यतां हि पिङ्गेश हरिभिः सह मन्त्रिभिः  ॥  ४।३८।२५  ॥   

एवमुक्तस्तु सुग्रीवो रामं वचनमब्रवीत्  ॥  ४।३८।२६  ॥   

अमित्राणामिति । त्रिवर्गफलभोक्ता यथाकालं धर्मार्थकामरूपफलभोक्ता ।
अयथाकालानुष्ठानवैषम्यं द्योतयति तुशब्दः । धर्मेण राजधर्मेण  ॥  ४।३८।२४२६
 ॥   

  

प्रनष्टा श्रीश्च कीर्तिश्च कपिराज्यं च शाश्वतम् ।  

त्वत्प्रसादान्महाबाहो पुनः प्राप्तमिदं मया ।  

तव देव प्रसादाच्च भ्रातुश्च जयतां वर  ॥  ४।३८।२७  ॥   

कृतं न प्रतिकुर्याद्यः पुरुषाणां स दूषकः  ॥  ४।३८।२८  ॥   

प्रनष्टेत्यादि सार्धश्लोकमेकं वाक्यम् । देव त्वत्प्रसादात्तव भ्रातुः
प्रसादाच्च कपिराज्यादिकं पुनश्च प्राप्तम्  ॥  ४।३८।२७२८  ॥   

  

एते वानरमुख्याश्च शतशः शत्रुसूदन ।  

प्राप्ताश्चादाय बलिनः पृथिव्यां सर्ववानरान्  ॥  ४।३८।२९  ॥   

ऋक्षाश्चावहिताः शूरा गोलाङ्गूलाश्च राघव ।  

कान्तारवनदुर्गाणामभिज्ञा घोरदर्शनाः  ॥  ४।३८।३०  ॥   

देवगन्धर्वपुत्राश्च वानराः कामरूपिणः ।  

स्वैः स्वैः परिवृताः सैन्यैर्वर्तन्ते पथि राघव  ॥  ४।३८।३१  ॥   

एत इति । आदाय आहूय  ॥  ४।३८।२९३१  ॥   

  

शतैः शतसहस्रैश्च कोटिभिश्च प्लवङ्गमाः ।  

अयुतैश्चावृता वीराः शङ्कुभिश्च परन्तप  ॥  ४।३८।३२  ॥   

अर्बुदैरर्बुदशतैर्मध्यैश्चान्तैश्च वानराः ।  

समुद्रैश्च परार्धैश्च हरयो हरियूथपाः ।  

आगमिष्यन्ति ते राजन् महेन्द्रसमविक्रमाः  ॥  ४।३८।३३  ॥   

मेरुमन्दरसङ्काशा विन्ध्यमेरुकृतालयाः ।  

ते त्वामभिगमिष्न्यन्ति राक्षसं ये सबान्धवम् ।  

निहत्य रावणं सङ्ख्ये ह्यानयिष्यान्ति मैथिलीम्  ॥  ४।३८।३४  ॥   

शतैरित्यादि । अत्र केचित्पदमध्याहर्तव्यम् । केचित् प्लवङ्गमाः शतैः
कपिशतैः आवृता आगमिष्यन्ति । केचिच्छतसहस्रैरावृता आगमिष्यन्ति ।
केचित्कोटिभिरावृता आगमिष्यन्ति । केचिदयुतैरावृता आगमिष्यन्ति ।
केचिच्छङ्कुभिः । केचिदर्बुदैः । केचिन्मध्यैः । केचिदन्तैरावृता
आगमिष्यन्ति । केचिद्धरयः समुद्रैरावृता आगमिष्यन्ति । केचित्परार्धैरावृता
आगमिष्यन्तीति योजना । सङ्ख्यालक्षणमुक्तं ज्योतिःशास्त्रे "एकं दश
शतमस्मात्सहस्रमयुतं ततः परं लक्षम् । प्रयुतं कोटिमथार्बुदवृन्दे खर्वं
निखर्वं च । तस्मान्महासरोजं शङ्कुं सरितां पतिं त्वन्तम् । मध्यं
परार्धमाहुर्यथोत्तरं दशगुणं तथा ज्ञेयम्" इति । हरियूथपा
इत्येतत्प्रथमान्तविशेषणत्वेन सर्वत्र सम्बध्यते  ॥  ४।३८।३२३४  ॥   

  

ततस्तमुद्योगमवेक्ष्य बुद्धिमान् हरिप्रवीरस्य निदेशवर्तिनः ।  

बभूव हर्षाद्वसुधाधिपात्मजः प्रबुद्धनीलोत्पलतुल्यदर्शनः  ॥  ४।३८।३५  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
अष्टात्रिंशः सर्गः  ॥  ३८  ॥   

तत इति । प्रबुद्धनीलोत्पलतुल्यदर्शनः विकसितनीलोत्पलदर्शनीयवर्णः  ॥ 
४।३८।३५  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने अष्टात्रिंशः सर्गः  ॥  ३८  ॥   


