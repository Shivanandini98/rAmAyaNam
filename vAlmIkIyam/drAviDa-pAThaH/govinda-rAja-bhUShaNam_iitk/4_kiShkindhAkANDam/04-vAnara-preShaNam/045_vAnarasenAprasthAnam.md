+++
title = "०४५ वानरसेनाप्रस्थानम्"
title_english = "045 The war cries of monkey soldiers"

+++


सर्वांश्चाहूय सुग्रीवः प्लवगान् प्लवगर्षभः ।  

समस्तानब्रवीद्भूयो रामकार्यार्थसिद्धये ।  

एवमेतद्विचेतव्यं यन्मया परिकीर्तितम्  ॥  ४।४५।१  ॥   

अथ प्रेषितानां वानराणां सन्नाह उच्यते पञ्चचत्वारिंशे सर्वांश्चेत्यादि ।
सर्वानाहूय ततः समस्तान् सङ्घीभूतान् प्लवगान् अब्रवीत् । यद्वा सम
इतिच्छेदः । समः सर्वत्र पक्षपातरहितः । एतत्पूर्वोक्तं एवम्
अस्मदुक्तप्रकारेण इत्यब्रवीदिति सम्बन्धः  ॥  ४।४५।१  ॥   

  

तदुग्रशासनं भर्तुर्विज्ञाय हरिपुङ्गवाः ।  

शलभा इव सञ्छाद्य मेदिनीं सम्प्रतस्थिरे  ॥  ४।४५।२  ॥   

तदिति । शलभा इति बहुत्वामात्रे दृष्टान्तः  ॥  ४।४५।२  ॥   

  

रामः प्रस्रवणे तस्मिन् न्यवसत्सहलक्ष्मणः ।  

प्रतीक्षमाणस्तं मासं यः सीताधिगमे कृतः  ॥  ४।४५।३  ॥   

सीताधिगमे सीताधिगमनिमित्तम् । कृतः कृतसङ्केतः  ॥  ४।४५।३  ॥   

  

उत्तरां तु दिशं रम्यां गिरिराजसमावृताम् ।  

प्रतस्थे सहसा वीरो हरिः शतवलिस्तदा  ॥  ४।४५।४  ॥   

पूर्वां दिशं प्रति ययौ विनतो हरियूथपः ।  

ताराङ्गदादिसहितः प्लवगो मारुतात्मजः  ॥  ४।४५।५  ॥   

अगस्त्यचरितामाशां दक्षिणां हरियूपथः ।  

पश्चिमां तु भृशं घोरां सुषेणः प्लवगेश्वरः ।  

प्रतस्थे हरिशार्दूलो दिशं वरुणपालिताम्  ॥  ४।४५।६  ॥   

प्रतस्थे प्रस्थातुमुद्यक्तः । सर्गान्ते सुग्रीवसन्निधौ सन्नाहकथनात्  ॥ 
४।४५।४६  ॥   

  

ततः सर्वा दिशो राजा चोदयित्वा यथा तथम् ।  

कपिसेनापतीन् मुख्यान् मुमोद सुखितः सुखम्  ॥  ४।४५।७  ॥   

तत इति । मुमोद सुखितः सुखमिति । पूर्वं राज्यलाभेन सुखितो राजा सुखं यथा
भवति तथा मुमोद उत्तरोत्तरं सुखं प्रापेत्यर्थः  ॥  ४।४५।७  ॥   

  

एवं सम्बोधिताः सर्वे राज्ञा वानरयूथपाः ।  

स्वां स्वां दिशमभिप्रेत्य त्वरिताः सम्प्रतस्थिरे  ॥  ४।४५।८  ॥   

आनयिष्यामहे सीतां हनिष्यामश्च रावणम् ।  

नदन्तश्चोन्नदन्तश्च गर्जन्तश्च प्लवङ्गमाः ।  

क्ष्वेलन्तो धावमानाश्च विनदन्तो महाबलाः  ॥  ४।४५।९  ॥   

एवमित्यादि । स्वां स्वां दिशं स्वांशभूमण्डलम् । आनयिष्यामह इत्यत्र
इतिकरणं द्रष्टव्यं । आनयिष्यामह इति नदन्त इत्यन्वयः । नदन्तः शब्दं
कुर्वन्तः । उन्नदन्तः पुनः सन्तोषातिशयेन उच्चैर्नदन्तः । गर्जन्तः
आत्मश्लाघां कुर्वन्तः । क्ष्वेलन्तः सिंहनादं कुर्वन्तः । विनदन्तः
विविधान् विकृतान्वा नादान्कुर्वन्तः । सम्प्रतस्थिर इति पूर्वेणान्वयः  ॥ 
४।४५।८,९  ॥   

  

अहमेको हनिष्यामि प्राप्तं रावणमाहवे ।  

ततश्चोन्मथ्य सहसा हरिष्ये जनकात्मजाम्  ॥  ४।४५।१०  ॥   

वेपमानां श्रमेणाद्य भवद्भिः स्थीयतामिह ।  

एक एवाहरिष्यामि पातालादपि जानकीम्  ॥  ४।४५।११  ॥   

विमथिष्याम्यहं वृक्षान् पातयिष्याम्यहं गिरीन् ।  

धरणीं दारयिष्यामि क्षोभयिष्यामि सागरान्  ॥  ४।४५।१२  ॥   

अहं योजनसङ्ख्यायाः प्लविता नात्र संशयः ।  

शतं योजनसङ्ख्यायाः शतं समधिकं ह्यहम्  ॥  ४।४५।१३  ॥   

भूतले सागरे वापि शैलेषु च वनेषु च ।  

पातालस्यापि वा मध्ये न ममाच्छिद्यते गतिः  ॥  ४।४५।१४  ॥   

इत्येकैकं तदा तत्र वानरा बलदर्पिताः ।  

ऊचुश्च वचनं तत्र हरिराजस्य सन्निधौ  ॥  ४।४५।१५  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
पञ्चचत्वारिंशः सर्गः  ॥  ४५  ॥   

अहमित्यादि सागरानित्यन्तमेकान्वयम्  ॥  ४।४५।१०१५  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने पञ्चचत्वारिंशः सर्गः  ॥  ४५  ॥   


