+++
title = "०४६ दुन्दुभिवृत्तान्तः"
title_english = "046 Sugreeva s knowledge of physical world"

+++


गतेषु वानरेन्द्रेषु रामः सुग्रीवमब्रवीत् ।  

कथं भवान् विजानीते सर्वं वै मण्डलं भुवः  ॥  ४।४६।१  ॥   

अथ रामाय सुग्रीवेण स्वस्य सर्वभूमण्डलज्ञानमूलकथनं षट्चत्वारिंशे
गतेष्वित्यादि  ॥  ४।४६।१  ॥   

  

सुग्रीवस्तु ततो राममुवाच प्रणतात्मवान् ।  

श्रूयतां सर्वमाख्यास्ये विस्तरेण नरर्षभ  ॥  ४।४६।२  ॥   

प्रणतात्मवान् प्रणतदेहवान्  ॥  ४।४६।२  ॥   

  

यदा तु दुन्दुभिं नाम दानवं महिषाकृतिम् ।  

परिकालयते वाली मलयं प्रति पर्वतम्  ॥  ४।४६।३  ॥   

यदेति । केचिदत्र दुन्दुभिशब्देन उपचारान्मायाव्येवोच्यते मायाविनो
वृत्तान्तस्यानुवादादित्याहुः । तन्न, महिषाकृतिमित्यस्य विरोधात् । "तदा
विवेश महिषः । महिषो विन शेदिति" इति पुनः पुनरुक्तेश्च रामेण
विदितवृत्तान्तश्च न वचनमर्हति । तर्हि कथमुपपत्तिरिति चेत्? उच्यते पूर्वं
मायाविवृत्तान्ताभिधानादत्र महिषवृत्तान्ताभिधानाच्च तदानीमुभावप्यागताविति
वेदितव्यम् । तत्र महिषः कथञ्चित् स्वात्मानं गोपयित्वा वालिनि विनिर्गते
पुनः मत्तः कदाचिदागत्य वालिना हत इत्यविरोधः । वक्ष्यत्येवमन्यत्रापि
विषये । यथा रावणेन सीतोपप्लवे उद्युक्ते मन्दोदरीधान्यमालिन्यौ
निवारिण्यौ, तत्रैका पूर्वमुक्ता अन्या वानरसन्निधावनुवादे । तस्मादयमृषेः
स्वभाव इति बोध्यम् । परिकालयते पलाययति । कलतेर्मितो वृद्धिरार्षी  ॥ 
४।४६।३  ॥   

  

तदा विवेश महिषो मलयस्य गुहां प्रति ।  

विवेश वाली तत्रापि मलयं तज्जिघांसया  ॥  ४।४६।४  ॥   

तत्रापि गुहायामपि । तज्जिघांसया मलयं विवेष  ॥  ४।४६।४  ॥   

  

ततो ऽहं तत्र निक्षिप्तो गुहाद्वारि विनीतवत् ।  

न च निष्क्रमते वाली तदा संवत्सरे गते  ॥  ४।४६।५  ॥   

विनीतवत् विनययुक्तमिति क्रियाविशेषणम्  ॥  ४।४६।५  ॥   

  

ततः क्षतजवेगेन आपुपूरे तदा बिलम् ।  

तदहं विस्मितो दृष्ट्वा भ्रातृशोकविषार्दितः  ॥  ४।४६।६  ॥   

भ्रातृशोक एव विषं तेन अर्दितः, अभवमिति शेषः  ॥  ४।४६।६  ॥   

  

अथाहं कृतबुद्धिस्तु सुव्यक्तं निहतो गुरुः ।  

शिला पर्वतसङ्काशा बिलद्वारि मयावृता  ॥  ४।४६।७  ॥   

अशक्नुवन्निष्क्रमितुं महिषो विनशेदिति ।  

ततो ऽहमागां किष्किन्धां निराशस्तस्य जीविते ।  

राज्यं च सुमहत्प्राप्तं तारया रुमया सह  ॥  ४।४६।८  ॥   

अथेति । अहं गुरुर्निहत इति कृतबुद्धिः, अभवमिति शेषः । विनशेत्
विनश्येदित्यर्थः  ॥  ४।४६।७,८  ॥   

  

मित्रैश्च सहितस्तत्र वसामि विगतज्वरः ।  

आजगाम ततो वाली हत्वा तं दानवर्षभम्  ॥  ४।४६।९  ॥   

वसामि अवसम् । दानवर्षभं मायाविनम्  ॥  ४।४६।९  ॥   

  

ततो ऽहमददां राज्यं गौरवाद्भययन्त्रितः  ॥  ४।४६।१०  ॥   

भययन्त्रितः भयपरवशः  ॥  ४।४६।१०  ॥   

  

स मां जिघांसुर्दुष्टात्मा वाली प्रव्यथितेन्द्रियः ।  

परिकालयते क्रोधाद्धावन्तं सचिवैस्सह  ॥  ४।४६।११  ॥   

परिकालयते निरकासयत्  ॥  ४।४६।११  ॥   

  

ततो ऽहं वालिना तेन सानुबन्धः प्रधावितः ।  

नदीश्च विविधाः पश्यन् वनानि नगराणि च  ॥  ४।४६।१२  ॥   

आदर्शतलसङ्काशा ततो वै पृथिवी मया ।  

अलातचक्रप्रतिमा दृष्टा गोष्पदवत्तदा  ॥  ४।४६।१३  ॥   

सानुबन्धः सामात्यः । नदीः पश्यन्नहं प्रधावित इत्यन्वयः  ॥  ४।४६।१२,१३
 ॥   

  

पूर्वां दिशं ततो गत्वा पश्यामि विविधान् द्रुमान् ।  

पर्वतांश्च नदी रम्याः सरांसि विविधानि च  ॥  ४।४६।१४  ॥   

पश्यामि अपश्यम्  ॥  ४।४६।१४  ॥   

  

उदयं तत्र पश्यामि पर्वतं धातुमण्डितम् ।  

क्षीरोदं सागरं चैव नित्यमप्सरसालयम्  ॥  ४।४६।१५  ॥   

परिकालयमानस्तु वालिना ऽभिद्रुतस्तदा ।  

पुनरावृत्य सहसा प्रस्थितो ऽहं तदा विभो  ॥  ४।४६।१६  ॥   

अप्सरसा अपसरसाम् । पूर्वसवर्णदीर्घः । वालिनाभिद्रुतः परिकालयमानो ऽहं
द्रुमादिकमपश्यमिति पूर्वेणान्वयः  ॥  ४।४६।१५,१६  ॥   

  

पुनरावर्तमानस्तु वालिना ऽभिद्रुतो द्रुतम् ।  

दिशस्तस्यास्ततो भूयः प्रस्थितो दक्षिणां दिशम्  ॥  ४।४६।१७  ॥   

विन्ध्यपादप सङ्कीर्णां चन्दनद्रुमभूषिताम् ।  

द्रुमशैलांस्ततः पश्यन् भूयो दक्षिणतो ऽपरान्  ॥  ४।४६।१८  ॥   

पश्चिमां तु दिशं प्राप्तो वालिना समभिद्रुतः ।  

सम्पश्यन् विविधान् देशानस्तं च गिरिसत्तमम् ।  

प्राप्य चास्तं गिरिश्रेष्ठमुत्तरां सम्प्रधावितः  ॥  ४।४६।१९  ॥   

पुनरित्यादिश्लोकद्वयमेकान्वयम् । अस्याः पूर्वस्याः दिशः पुनरावृत्य
प्रस्थितो ऽस्मि । आवर्तमानो ऽहं पुनर्वालिनाभिद्रुतोस्मि ।
विन्ध्यपादपेत्यनेन किष्किन्धाया दक्षिणतो ऽपि विन्ध्यपर्वतशेषो ऽस्तीति
गम्यते  ॥  ४।४६।१७१९  ॥   

  

हिमवन्तं च मेरुं च समुद्रं च तथोत्तरम्  ॥  ४।४६।२०  ॥   

हिमवन्तमिति । अपश्यमिति शेषः  ॥  ४।४६।२०  ॥   

  

यदा न विन्दं शरणं वालिना समभिद्रुतः ।  

तदा मां बुद्धिसम्पन्नो हनुमान् वाक्यमब्रवीत्  ॥  ४।४६।२१  ॥   

शरणं रक्षणम् । न विन्दं नाविन्दम्  ॥  ४।४६।२१  ॥   

  

इदानीं मे स्मृतं राजन् यथा वाली हरीश्वरः ।  

मतङ्गेन तदा शप्तो ह्यस्मिन्नाश्रममण्डले  ॥  ४।४६।२२  ॥   

प्रविशेद्यदि वै वाली मूर्धा ऽस्य शतधा भवेत् ।  

तत्र वासः सुखो ऽस्माकं निरुद्विग्नो भविष्यति  ॥  ४।४६।२३  ॥   

इदानीमित्यादि । राजन् अस्मिन्नाश्रममण्डले वाली प्रविशेद्यदि तदा ऽस्य
मूर्धा शतधा भवेदिति मतङ्गेन पुरा हरीश्वरो यथाभिशप्तः तथा इदानीं मे
स्मृतमिति योजना । निरुद्विग्नः निर्भयः । भावे निष्ठा । इति हनुमान्
वाक्यमब्रवीदिति सम्बन्धः  ॥  ४।४६।२२,२३  ॥   

  

ततः पर्वतमासाद्य ऋश्यमूके नृपात्मज ।  

न विवेश तदा वाली मतङ्गस्य भयात्तदा  ॥  ४।४६।२४  ॥   

आसाद्य, स्थितो ऽहमिति शेषः  ॥  ४।४६।२४  ॥   

  

एवं मया तदा राजन् प्रत्यक्षमुपलक्षितम् ।  

पृथिवीमण्डलं कृत्स्नं गुहामस्यागतस्ततः  ॥  ४।४६।२५  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
षट्चत्वारिंशः सर्गः  ॥  ४६  ॥   

अस्य ऋश्यमूकस्य गुहां सीताभरणस्थानभूताम्  ॥  ४।४६।२५  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने षट्चत्वारिंशः सर्गः  ॥  ४६  ॥   


