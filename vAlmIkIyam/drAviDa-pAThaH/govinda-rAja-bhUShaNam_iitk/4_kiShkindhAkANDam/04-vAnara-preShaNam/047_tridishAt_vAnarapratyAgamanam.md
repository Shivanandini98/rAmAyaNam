+++
title = "०४७ त्रिदिशात् वानरप्रत्यागमनम्"
title_english = "047 Search for Seetha failed in east north and west"

+++


दर्शनार्थं तु वैदेह्याः सर्वतः कपियूथपाः ।  

व्यादिष्टाः कपिराजेन यथोक्तं जग्मुरञ्जसा  ॥  ४।४७।१  ॥   

अथ दक्षिणेतरदिग्गतवानरागमनं सप्तचत्वारिंशे दर्शनार्थं त्वित्यादि ।
यथोक्तं देशम्  ॥  ४।४७।१  ॥   

  

सरांसि सरितः कक्षानाकाशं नगराणि च ।  

नदीदुर्गांस्तथा शैलान् विचिन्वन्ति समन्ततः  ॥  ४।४७।२  ॥   

सुग्रीवेण समाख्याताः सर्वे वानरयूथपाः ।  

प्रदेशान् प्रविचिन्वन्ति सशैलवनकाननान्  ॥  ४।४७।३  ॥   

तदेव विवृणोति सरांसीत्यादिना । कक्षान् गुल्मान् । लतागृहानित्यर्थः ।
आकाशं वृक्षगुल्मादिरहितप्रदेशम् । नदीदुर्गान् नदीभिर्दुर्गमान्  ॥ 
४।४७।२,३  ॥   

  

विचित्य दिवसं सर्वे सीताधिगमने धृताः ।  

समायान्ति स्ममेदिन्यां निशाकालेषु वानराः  ॥  ४।४७।४  ॥   

विचित्येति । धृताः तत्पराः  ॥  ४।४७।४  ॥   

  

सर्वर्तुकामान् देशेषु वानराः सफलान् द्रुमान् ।  

आसाद्य रजनीं शय्यां चक्रुः सर्वेष्वहस्सु ते  ॥  ४।४७।५  ॥   

विचित्येति श्लोकोक्तं विवृणोति सर्वेति । सर्वर्तुकामान् काम्यन्त इति
कामाः पुष्पफलादयः, सर्वर्तुसम्भवफलपुष्पादियुक्तानित्यर्थः । सफलान्
वानरैरुपभूज्यमानत्वेन सफलान् द्रुमानासाद्य सर्वेष्वहस्सु
एकमासान्तर्गतसर्वदिनेषु रजनीं रजन्यामेव शय्यां चक्रुः ।
अनेनाहारविश्रमादिकमहस्सु नास्तीत्यवगम्यते  ॥  ४।४७।५  ॥   

  

तदहः प्रथमं कृत्वा मासे प्रस्रवणं गताः ।  

कपिराजेन सङ्गम्य निराशाः कपियूथपाः  ॥  ४।४७।६  ॥   

तदहः प्रस्थानदिनं प्रथमं कृत्वा तदारभ्य मासे पूर्णे सति निराशाः
सीतान्वेषणे निरुत्साहाः सन्तः कपिराजेन सङ्गम्य तस्मै स्वागमनं
निवेद्येत्यर्थः, प्रस्नवणं माल्यवन्तं गताः  ॥  ४।४७।६  ॥   

  

विचित्य तु दिशं पूर्वां यथोक्तां सचिवैः सह ।  

अदृष्ट्वा विनतः सीतामाजगाम महाबलः  ॥  ४।४७।७  ॥   

उत्तरां च दिशं सर्वां विचित्य स महाकपिः ।  

आगतः सह सैन्येन वीरः शतवलिस्तदा  ॥  ४।४७।८  ॥   

एवं सामान्येन वानरागमनमुक्त्वा प्रत्येकं च दर्शयति विचित्येद्यादिना ।
सचिवैः सहायभूतैः  ॥  ४।४७।७,८  ॥   

  

सुषेणः पश्चिमामाशां विचित्य सह वानरैः ।  

समेत्य मासे सम्पूर्णे सुग्रीवमुपचक्रमे  ॥  ४।४७।९  ॥   

उपचक्रमे उपागतः  ॥  ४।४७।९  ॥   

  

तं प्रस्रवणपृष्ठस्थं समासाद्याभिवाद्य च ।  

आसीनं सह रामेण सुग्रीवमिदमब्रुवन्  ॥  ४।४७।१०  ॥   

प्रस्रवणपृष्ठस्थं प्रस्रवणाग्रस्थम् । रामेण सहासीनम्, रामेण
सहितमित्यर्थः  ॥  ४।४७।१०  ॥   

  

विचिताः पर्वताः सर्वे वनानि गहनानि च ।  

निम्नगाः सागरान्ताश्च सर्वे जनपदाश्च ये  ॥  ४।४७।११  ॥   

गुहाश्च विचिताः सर्वास्त्वया याः परिकीर्तिताः ।  

विचिताश्च महागुल्मा लताविततसन्तताः  ॥  ४।४७।१२  ॥   

वनानि क्षुद्रवनानि गहनानि महावनानि सागरान्ताः समुद्रतीराणि
लताविततसन्तताः लताभिर्वितताः व्याप्ताः निरन्तरा इति महागुल्मविशेषणम्  ॥ 
४।४७।११,१२  ॥   

  

गहनेषु च देशेषु दुर्गेषु विषमेषु च ।  

सत्त्वान्यतिप्रमाणानि विचितानि हतानि च  ॥  ४।४७।१३  ॥   

गहनेषु दुष्प्रवेशेषु, नानाद्वीपेष्वित्यर्थः । दुर्गेषु दुःखेन
गन्तव्येषु, निम्नोन्नतेष्वित्यर्थः । अतिप्रमाणानि अतिमात्रशरीराणि
विचितानि, किमयं रावणः उत नेतीति भावः  ॥  ४।४७।१३  ॥   

  

उदारसत्त्वाभिजनो महात्मा स मैथीलीं द्रक्ष्यति वानरेन्द्रः ।  

दिशं तु यामेव गता तु सीता तामास्थितो वायुसुतो हनूमान्  ॥  ४।४७।१४  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
सप्तचत्वारिंशः सर्गः  ॥  ४७  ॥   

उदारसत्त्वः श्रेष्ठसत्त्वो ऽभिजनो वंशो यस्य स उदारसत्त्वाभिजनः ।
महाबलवतः पुत्र इति सीतादर्शने प्रथमो हेतुः । महात्मा महाधैर्य इति
द्वितीयः । दिशं त्वित्यादिना तृतीयो हेतुः । इति अब्रुवन् वानरा इति
पूर्वेणान्वयः । अस्मिन् सर्गे चतुर्दशश्लोकाः  ॥  ४।४७।१४  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने सप्तचत्वारिंशः सर्गः  ॥  ४७  ॥   


