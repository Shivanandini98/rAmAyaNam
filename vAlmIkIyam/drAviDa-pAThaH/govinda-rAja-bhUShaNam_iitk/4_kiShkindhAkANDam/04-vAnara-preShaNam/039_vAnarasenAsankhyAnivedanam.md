+++
title = "०३९ वानरसेनासङ्ख्यानिवेदनम्"
title_english = "039 Rama mildly admonishes Sugreeva"

+++


इति ब्रुवाणं सुग्रीवं रामो धर्मभृतां वरः ।  

बाहुभ्यां सम्परिष्वज्य प्रत्युवाच कृताञ्जलिम्  ॥  ४।३९।१  ॥   

अथ सर्ववानरसेनासमागम एकोनचत्वारिंशे इति ब्रुवाणमित्यादि  ॥  ४।३९।१  ॥   

  

यदिन्द्रो वर्षते वर्षं न तच्चित्रं भवेत्क्विचित् ।  

आदित्यो वा सहस्रांशुः कुर्याद्वितिमिरं नभः  ॥  ४।३९।२  ॥   

चन्द्रमा रश्मिभिः कुर्यात्पृथिवीं सौम्य निर्मलाम् ।  

त्वद्विधो वापि मित्राणां प्रतिकुर्यात्परन्तप  ॥  ४।३९।३  ॥   

एवं त्वयि न तच्चित्रं भवेद्यत्सौम्य शोभनम् ।  

जानाम्यहं त्वां सुग्रीव सततं प्रियवादिनम्  ॥  ४।३९।४  ॥   

त्वत्सनाथः सखे सङ्ख्ये जेतास्मि सकलानरीन् ।  

त्वमेव मे सुहृन्मित्रं साहाय्यं कर्तुमर्हसि  ॥  ४।३९।५  ॥   

यदिन्द्र इत्यादि । त्वद्विधः त्वादृशः सत्पुरुषः । मित्राणां
प्रतिकुर्यात् प्रत्युपकारं कुर्यात् न तच्चित्रमिति सम्बन्धः । शोभनं
प्रत्युपकाररूपम् । सुहृत् शोभनहृदयः  ॥  ४।३९।२५  ॥   

  

जहारात्मविनाशाय वैदेहीं राक्षसाधमः ।  

व़ञ्चयित्वा तु पौलोमीमनुह्लादौ यथा शचीम्  ॥  ४।३९।६  ॥   

नचिरात्तं हनिष्यामि रावणं निशितैः शरैः ।  

पौलोम्याः पितरं दृप्तं शतक्रतुरिवाहवे  ॥  ४।३९।७  ॥   

जहारेति । इन्द्रेण ईप्सितां पौलोमीं तत्पितुः पुलोमस्यानुमत्या ऽनुह्लादो
जहार । इन्द्रस्त्वनुमन्तारं पुलोमं हत्वा तां पुनरानीयोदवहदिति पौराणिकी
कथा ज्ञेया  ॥  ४।३९।६,७  ॥   

  

एतस्मिन्नन्तरे चैव रजः समभिवर्तत ।  

उष्णां तीव्रां सहस्रांशोश्छादयद्गगने प्रभाम्  ॥  ४।३९।८  ॥   

दिशः पर्याकुलाश्चासन् रजसा तेन मूर्च्छता ।  

चचाल च मही सर्वा सशैलवनकानना  ॥  ४।३९।९  ॥   

समभिवर्तत समभ्यवर्तत । मूर्च्छता व्याप्नुवता  ॥  ४।३९।८,९  ॥   

  

ततो नगेन्द्रसङ्काशैस्तीक्ष्णदंष्ट्रैर्महाबलैः ।  

कृत्स्ना सञ्छादिता भूमिरसङ्ख्येयैः प्लवङ्गमैः  ॥  ४।३९।१०  ॥   

अथ सेनासमुदायव्याप्तिमाह तत इति । ततः रजोव्याप्त्यनन्तरम्  ॥  ४।३९।१०
 ॥   

  

निमेषान्तरमात्रेण ततस्तैर्हरियूथपैः ।  

कोटीशतपरीवारैः कामरूपिभिरावृता  ॥  ४।३९।११  ॥   

नादेयैः पार्वतीयैश्च सामुद्रैश्च महाबलैः ।  

हरिभिर्मेघनिर्ह्रादैरन्यैश्च वनचारिभिः  ॥  ४।३९।१२  ॥   

तरुणादित्यवर्णैश्च शशिगौरैश्च वानरैः ।  

पद्मकेसरवर्णैश्च श्वेतैर्मेरुकृतालयैः  ॥  ४।३९।१३  ॥   

कोटीसहस्रैर्दशभिः श्रीमान् परिवृतस्तदा ।  

वीरः शतवलिर्नाम वानरः प्रत्यदृश्यत  ॥  ४।३९।१४  ॥   

निमिषेति । ततः सेनासमुदायव्याप्त्यनन्तरम् । नादेयैः नदीतीरवनभवैः ।
पार्वतीयैः पर्वतोत्पन्नैः । वनचारिभिः आवृतेति पूर्वेणान्वयः  ॥  ४।३९।१११४
 ॥   

  

ततः काञ्चनशैलाभस्ताराया वीर्यवान् पिता ।  

अनेकैर्दशसाहस्रैः कोटिभिः प्रत्यदृश्यत  ॥  ४।३९।१५  ॥   

तत इति । तारायाः पिता सुषेणः  ॥  ४।३९।१५  ॥   

  

तथा ऽपरेण कोटीनां सहस्रेण समन्वितः ।  

पिता रुमायाः सम्प्राप्तः सुग्रीवश्वशुरो विभुः  ॥  ४।३९।१६  ॥   

पद्मकेसरसङ्काशस्तरुणार्कनिभाननः ।  

बुद्धिमान् वानरश्रेष्ठः सर्ववानरसत्तमः  ॥  ४।३९।१७  ॥   

अनीकैर्बहुसाहस्रैर्वानराणां समन्वितः ।  

पिता हनुमतः श्रीमान् केसरी प्रत्यदृश्यत  ॥  ४।३९।१८  ॥   

गोलाङ्गूलमहाराजो गवाक्षो भीमविक्रमः ।  

वृतः कोटिसहस्रेण वानराणामदृश्यत  ॥  ४।३९।१९  ॥   

ऋक्षाणां भीमवेगानां धूम्रः शत्रुनिबर्हणः ।  

वृतः कोटिसहस्राभ्यां द्वाभ्यां समभिवर्तत  ॥  ४।३९।२०  ॥   

तथेति । रुमायाः पिता तारः  ॥  ४।३९।१६२०  ॥   

  

महाचलनिभैर्घोरैः पनसो नाम यूथपः ।  

आजगाम महावीर्यस्तिसृभिः कोटिभिर्वृतः  ॥  ४।३९।२१  ॥   

नीलाञ्जनचयाकारो नीलो नामाथ यूथपः ।  

अदृश्यत महावीर्यस्तिसृभिः कोटिभिर्वृतः  ॥  ४।३९।२२  ॥   

ततः काञ्चनशैलाभो गवयो नाम यूथपः ।  

आजगाम महार्वीयः कोटिभिः पञ्चभिर्वृतः  ॥  ४।३९।२३  ॥   

माहचलेति । कोटिभिः कोटिसङ्ख्याकैः  ॥  ४।३९।२१२३  ॥   

  

दरीमुखश्च बलवान् यूथपो ऽभ्याययौ तदा ।  

वृतः कोटिसहस्रेण सुग्रीवं समुपस्थितः  ॥  ४।३९।२४  ॥   

दरीमुखश्चेति । सुग्रीवं समुपस्थितः प्राप्तः  ॥  ४।३९।२४  ॥   

  

मैन्दश्च द्विविदश्चोभावश्विपुत्रौ महाबलौ ।  

कोटिकोटिसहस्रेण वानराणामदृश्यताम्  ॥  ४।३९।२५  ॥   

गजश्च बलवान् वीरः कोटिभिस्तिसृभिर्वृतः ।  

आजगाम महातेजाः सुग्रीवस्य समीपतः  ॥  ४।३९।२६  ॥   

ऋक्षराजो महातेजा जाम्बवान्नाम नामतः ।  

कोटिभिर्दशभिः प्राप्तः सुग्रीवस्य वशे स्थितः  ॥  ४।३९।२७  ॥   

मैन्दश्चेति । अदृश्यताम् अदृश्येताम्  ॥  ४।३९।२५२७  ॥   

  

रुमण्वान्नाम विक्रान्तो वानरो वानरेश्वरम् ।  

आययौ बलवांस्तूर्णं कोटिशतसमावृतः  ॥  ४।३९।२८  ॥   

ततः कोटिसहस्राणां सहस्रेण शतेन च ।  

पृष्ठतो ऽनुगतः प्राप्तो हरिभिर्गन्धमादनः  ॥  ४।३९।२९  ॥   

ततः पद्मसहस्रेण वृतः शङ्कुशतेन च ।  

युवराजो ऽङ्गदः प्राप्तः पितृतुल्यपराक्रमः  ॥  ४।३९।३०  ॥   

रुमण्वान्नाम विक्रान्तो वानरो वानरेश्वरमाययौ  ॥  ४।३९।२८३०  ॥   

  

ततस्ताराद्युतिस्तारो हरिर्भीमपराक्रमः ।  

पञ्चभिर्हरिकोटिभिर्दूरतः प्रत्यदृश्यत  ॥  ४।३९।३१  ॥   

इन्द्रजानुः कपिर्वीरो यूथपः प्रत्यदृश्यत ।  

एकादशानां कोटीनामीश्वरस्तैश्च संवृतः  ॥  ४।३९।३२  ॥   

ततो रम्भस्त्वनुप्राप्तस्तरुणादित्यसन्निभः ।  

अयुतेनावृतश्चैव सहस्रेण शतेन च  ॥  ४।३९।३३  ॥   

ततो यूथपतिर्वीरो दुर्मुखो नाम वानरः ।  

प्रत्यदृश्यत कोटिभ्यां द्वाभ्यां परिवृतो बली  ॥  ४।३९।३४  ॥   

तत इति । ताराद्युतिः नक्षत्रतुल्यप्रभः । तारः रुमायाः पितुरन्यो ऽयम्  ॥ 
४।३९।३१३४  ॥   

  

कैलासशिखराकारैर्वानरैर्भीमविक्रमैः ।  

वृतः कोटिसहस्रेण हमुमान् प्रत्यदृश्यत  ॥  ४।३९।३५  ॥   

कैलासेति । कोटिसहस्रेणोपलक्षितैर्वानरैर्वृत इति सम्बन्धः  ॥  ४।३९।३५  ॥   

  

नलश्चापि महावीर्यः संवृतो द्रुमवासिभिः ।  

कोटीशतेन सम्प्राप्तः सहस्रेण शतेन च  ॥  ४।३९।३६  ॥   

ततो दधिमुखः श्रीमान् कोटिभिर्दशभिर्वृतः ।  

सम्प्राप्तो ऽभिमतस्तस्य सुग्रीवस्य महात्मनः  ॥  ४।३९।३७  ॥   

शरभः कुमुदो वह्निर्वानरो रंह एव च ।  

एते चान्ये च बहवो वानराः कामरूपिणः  ॥  ४।३९।३८  ॥   

आवृत्य पृथिवीं सर्वां पर्वातांश्च वनानि च ।  

यूथपाः समनुप्राप्तास्तेषां सङ्ख्या न विद्यते  ॥  ४।३९।३९  ॥   

नल इति । कोटीशतेनेत्याद्युपलक्षणे तृतीया  ॥  ४।३९।३६३९  ॥   

  

आगताश्च विशिष्टाश्च पृथिव्यां सर्ववानराः  ॥  ४।३९।४०  ॥   

आगता इति । पृथिव्यां विशिष्टाश्च अप्राकृताः, देवयोनय इत्यर्थः ।
सर्ववानराश्च प्राकृतवानराश्च आगता एव  ॥  ४।३९।४०  ॥   

  

आप्लवन्तः प्लवन्तश्च गर्जन्तश्च प्लवङ्गमाः ।  

अभ्यवर्तन्त सुग्रीवं सूर्यमभ्रगणा इव  ॥  ४।३९।४१  ॥   

आप्लवन्त इति । आप्लवन्तः लङ्घयन्तः । अभ्रगणाः मेघगणाः  ॥  ४।३९।४१  ॥   

  

कुर्वाणा बहुशब्दांश्च प्रहृष्टा बाहुशालिनः ।  

शिरोभिर्वानरेन्द्राय सुग्रीवस्य न्यवेदयन्  ॥  ४।३९।४२  ॥   

कुर्वाणा इति । न्यवेदयन्, आत्मानमिति शेषः  ॥  ४।३९।४२  ॥   

  

अपरे वानरश्रेष्ठाः संयम्य च यथोचितम् ।  

सुग्रीवेण समागम्य स्थिताः प्राञ्जलयस्तदा  ॥  ४।३९।४३  ॥   

अपर इति । संयम्य वस्त्रादिकं सङ्कुचितं कृत्वा सन्नम्येति च पाठः  ॥ 
४।३९।४३  ॥   

  

सुग्रीवस्त्वरितो रामे सर्वांस्तान् वानरर्षभान् ।  

निवेदयित्वा धर्मज्ञः स्थितः प्राञ्जलिरब्रवीत्  ॥  ४।३९।४४  ॥   

यथासुखं पर्वतनिर्झरेषु वनेषु सर्वेषु च वानरेन्द्राः ।  

निवेशयित्वा विधिवद्बलानि बलं बलज्ञः प्रतिपत्तुमीष्टे  ॥  ४।३९।४५  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
एकोनचत्वारिंशः सर्गः  ॥  ३९  ॥   

सुग्रीवः प्राञ्जलिस्त्वरितः सन् सर्वान् रामे निवेदयित्वा स्थितः
तानब्रवीच्च । तदेवाह यथेति । भो वानरेन्द्राः पर्वतादिषु स्वानि बलानि
यथासुखं निवेशयित्वा बलज्ञो यूथपः स्वं बलं प्रतिपत्तुं ज्ञातुम् ईष्टे ईशो
भवेत् । लिङर्थे लट् । यद्वा रामे निवेदयित्वा तदधीनां कृत्वा अब्रवीत्
तत्तत्स्वरूपमब्रवीत् । यथेति । वानरेन्द्र इति च पाठः । सुग्रीवः बलं
प्रतिपत्तुमीष्टे स्म  ॥  ४।३९।४४,४५  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने एकोनचत्वारिंशः सर्गः  ॥  ३९  ॥   


