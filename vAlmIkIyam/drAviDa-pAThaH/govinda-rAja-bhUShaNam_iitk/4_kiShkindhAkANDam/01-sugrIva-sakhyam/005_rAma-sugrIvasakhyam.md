+++
title = "००५ राम-सुग्रीवसख्यम्"
title_english = "005 Oath of friendship"

+++


ऋश्यमूकात्तु हनुमान् गत्वा तु मलयं गिरिम् ।  

आचचक्षे तदा वीरौ कपिराजाय राघवौ  ॥  ४।५।१  ॥   

अथ पापभीतस्य कर्मानुरूपं फलं दिशतो भगवतो ऽपि त्रस्तस्य आचार्यमुखात्
भगवद्गुणान् श्रुत्वा तदेकोपायनिष्ठा सूच्यते पञ्चमे ऋश्यमूकात्वित्यादि ।
रामलक्ष्मणदर्शनभीतः सुग्रीवः ऋश्यमूकादुत्प्लुत्य गहनं
मलयाख्यमृश्यमूकपर्यन्तपर्वतं गतः हनुमान् रामलक्ष्मणौ तत्र प्रतिष्ठाप्य
सुग्रीवं तत्रानीतवानिति बोध्यम्  ॥  ४।५।१  ॥   

  

अयं रामो महाप्राज्ञः सम्प्राप्तो दृढविक्रमः ।  

लक्ष्मणेन सह भ्रात्रा रामो ऽयं सत्यविक्रमः  ॥  ४।५।२  ॥   

अयं रामः सम्प्राप्तः । अयं रामः सत्यविक्रमः । त्वच्छत्रुनिबर्हणक्षम
इत्यर्थः  ॥  ४।५।२  ॥   

  

इक्ष्वाकूणां कुले जातो रामो दशरथात्मजः ।  

धर्मे निगदितश्चैव पितुर्निर्देशपारगः  ॥  ४।५।३  ॥   

निगदितः प्रसिद्धः  ॥  ४।५।३  ॥   

  

तस्यास्य वसतो ऽरण्ये नियतस्य महात्मनः ।  

रावणेन हृता भार्या स त्वां शरणमागतः  ॥  ४।५।४  ॥   

राजसूयाश्वमेधैश्च वह्निर्येनाभितर्पितः ।  

दक्षिणाश्च तथोत्सृष्टा गावः शतसहस्रशः  ॥  ४।५।५  ॥   

तपसा सत्यवाक्येन वसुधा येन पालिता ।  

स्त्रीहेतोस्तस्य पुत्रो ऽयं रामस्त्वां शरणं गतः  ॥  ४।५।६  ॥   

भवता सख्यकामौ तौ भ्रातरौ रामलक्ष्मणौ ।  

प्रतिगृह्यार्चयस्वैतौ पूजनीयतमावुभौ  ॥  ४।५।७  ॥   

श्रुत्वा हनुमतो वाक्यं सुग्रीवो हृष्टमानसः ।  

भयं च राघवाद्घोरं प्रजहौ विगतज्वरः  ॥  ४।५।८  ॥   

तस्येत्यादि  ॥  ४।५।४८  ॥   

  

स कृत्वा मानुषं रूपं सुग्रीवः प्लवगर्षभः ।  

दर्शनीयतमो भूत्वा प्रीत्या प्रोवाच राघवम्  ॥  ४।५।९  ॥   

भवान् धर्मविनीतश्च विक्रान्तः सर्ववत्सलः ।  

आख्याता वायुपुत्रेण तत्त्वतो मे भवद्गुणाः  ॥  ४।५।१०  ॥   

तन्मयैवैष सत्कारो लाभश्चैवोत्तमः प्रभो ।  

यत्त्वमिच्छसि सौहार्दं वानरेण मया सह  ॥  ४।५।११  ॥   

स कृत्वेति । राघवं प्राप्येति शेषः  ॥  ४।५।९११  ॥   

  

रोचते यदि वा सख्यं बाहुरेष प्रसारितः ।  

गृह्यतां पाणिना पाणिर्मर्यादा बध्यतां ध्रुवा  ॥  ४।५।१२  ॥   

रोचत इति । मर्यादा व्यवस्था  ॥  ४।५।१२  ॥   

  

एतत्तु वचनं श्रुत्वा सुग्रीवेण सुभाषितम् ।  

स प्रहृष्टमना हस्तं पीडयामास पाणिना  ॥  ४।५।१३  ॥   

एतत्विति । राम इति शेषः  ॥  ४।५।१३  ॥   

  

हृद्यं सौहृदमालम्ब्य पर्यष्वजत पीडितम्  ॥  ४।५।१४  ॥   

हृद्यमित्यर्धम् । पिडितं दृढम्  ॥  ४।५।१४  ॥   

  

ततो हनूमान् सन्त्यज्य भिक्षुरूपमरिन्दमः ।  

काष्ठयोः स्वेन रूपेण जनयामास पावकम्  ॥  ४।५।१५  ॥   

मर्यादा बध्यतामिति वदतः सुग्रीवस्याशयं विदित्वाचरति तत इति । भिक्षुरूपं
सन्त्यज्येत्यनेन सुग्रीवविश्वासार्थम् "तौ त्वया प्राकृतेनैव गत्वा ज्ञेयौ
प्लवङ्गम" इति तदुक्तप्रकारेण पुनर्भिक्षुरूपेणैव तदन्तिकं गत इत्यवगम्यते
। स्वेन रूपेण वानररूपेण काष्ठयोः अरणिभूतशमीकाष्ठयोः । सप्तम्यन्तं पदम्
 ॥  ४।५।१५  ॥   

  

दीप्यमानं ततो वह्निं पुष्पैरभ्यर्च्य सत्कृतम् ।  

तयोर्मध्ये ऽथ सुप्रीतो निदधे सुसमाहितः  ॥  ४।५।१६  ॥   

दीप्यमानमिति । सत्कृतमित्यभ्यर्च्येत्यस्यानुवादः । तयोः रामसुग्रीवयोः  ॥ 
४।५।१६  ॥   

  

ततो ऽग्निं दीप्यमानं तौ चक्रतुश्च प्रदक्षिणम् ।  

सुग्रीवो राघवश्चैव वयस्यत्वमुपागतौ  ॥  ४।५।१७  ॥   

तत इति । प्रदक्षिणं चक्रतुः । अन्योन्यं पाणिं गृहीत्वेति शेषः । उपागतौ
अग्निसाक्षिकमिति शेषः  ॥  ४।५।१७  ॥   

  

ततः सुप्रीतमनसौ तावुभौ हरिराघवौ ।  

अन्योन्यमभिवीक्षन्तौ न तृप्तिमुपजग्मतुः  ॥  ४।५।१८  ॥   

तत इति । अभिवीक्षन्तौ अभिवीक्षमाणौ  ॥  ४।५।१८  ॥   

  

त्वं वयस्यो ऽसि मे हृद्यो ह्येकं दुःखं सुखं च नौ ।  

सुग्रीवो राघवं वाक्यमित्युवाच प्रहृष्टवत्  ॥  ४।५।१९  ॥   

त्वमिति । एकं समानम्, त्वद्दुःखेन मम दुखं भवतु त्वत्सुखेन मम सुखं
भवत्वित्यर्थः । अनेन परसाम्यापत्त्यभ्यर्थनं सूचितम्  ॥  ४।५।१९  ॥   

  

ततः स पर्णबहुलां छित्त्वा शाखां सुपुष्पिताम् ।  

सालस्यास्तीर्य सुग्रीवो निषसाद सराघवः  ॥  ४।५।२०  ॥   

लक्ष्मणायाथ संहृष्टो हनुमान् प्लवगर्षभः ।  

शाखां चन्दनवृक्षस्य ददौ परमपुष्पिताम्  ॥  ४।५।२१  ॥   

तत इति । सराघव इत्यनेन एकासनत्वमुक्तम्  ॥  ४।५।२०,२१  ॥   

  

ततः प्रहृष्टः सुग्रीवः श्लक्ष्णं मधुरया गिरा ।  

प्रत्युवाच तदा रामं हर्षव्याकुललोचनः  ॥  ४।५।२२  ॥   

तत इति । "प्रत्युवाच तदा रामम्" इति पाठः  ॥  ४।५।२२  ॥   

  

अहं विनिकृतो राम चरामीह भयार्दितः ।  

हृतभार्यो वने त्रस्तो दुर्गमे तदुपाश्रितः  ॥  ४।५।२३  ॥   

अहमिति । त्रस्तः चकितः । अत्रस्त इति वा  ॥  ४।५।२३  ॥   

  

सो ऽहं त्रस्तो वने भीतो वसाम्युद्भ्रान्तचेतनः ।  

वालिना निकृतो भ्रात्रा कृतवैरश्च राघव  ॥  ४।५।२४  ॥   

सो ऽहमिति । त्रस्तः भीतः उत्तरोत्तरं भीतः । यद्वा वालित्रस्तो ऽहमस्मिन्
वने अभीतो वसामीत्यर्थः  ॥  ४।५।२४  ॥   

  

वालिनो मे महाभाग भयार्तस्याभयं कुरु ।  

कर्तुमर्हसि काकुत्स्थ भयं मे न भवेद्यथा  ॥  ४।५।२५  ॥   

वालिन इति । अभयं भयाभावं कुरु । आर्त्यतिशयेन दार्ढ्याय पुनरुच्यते
कर्तुमित्यर्धेन । मे भयं यथा न भवेत्तथा कर्तुमर्हसीत्यन्वयः  ॥  ४।५।२५
 ॥   

  

एवमुक्तस्तु तेजस्वी धर्मज्ञो धर्मवत्सलः ।  

प्रत्यभाषत काकुत्स्थः सुग्रीवं प्रहसन्निव  ॥  ४।५।२६  ॥   

उपकारफलं मित्रं विदितं मे माहकपे ।  

वालिनं तं वधिष्यामि तव भार्यापहारिणम्  ॥  ४।५।२७  ॥   

अमोघाः सूर्यसङ्काशा ममैते निशिताः शराः ।  

तस्मिन् वालिनि दुर्वृत्ते निपतिष्यन्ति वेगिताः  ॥  ४।५।२८  ॥   

प्रहसन्निव कियन्मात्रमेतदिति हसित्वा । इवशब्दो मन्दस्मितत्वे  ॥  ४।५।२६२८
 ॥   

  

कङ्कपत्त्रप्रतिच्छन्ना महेन्द्राशनिसन्निभाः ।  

तीक्ष्णाग्रा ऋजुपर्वाणाः सरोषा भुजगा इव  ॥  ४।५।२९  ॥   

कङ्कपत्त्रप्रतिच्छन्नाः कङ्कपत्रैर्बद्धा इत्यर्थः  ॥  ४।५।२९  ॥   

  

तमद्य वालिनं पश्य क्रूरैराशीविषोपमैः ।  

शरैर्विनिहतं भूमौ विकीर्णमिव पर्वतम्  ॥  ४।५।३०  ॥   

स तु तद्वचनं श्रुत्वा राघवस्यात्मनो हितम् ।  

सुग्रीवः परमप्रीतः सुमहद्वाक्यमब्रवीत्  ॥  ४।५।३१  ॥   

अद्य पश्येत्यनेन क्रियाझाटित्यमुक्तम्  ॥  ४।५।३०,३१  ॥   

  

तव प्रसादेन नृसिंह राघव प्रियां च राज्यं च समाप्नुयामहम् ।  

तथा कुरु त्वं नरदेव वैरिणं यथा निहंस्यद्य रिपुं ममाग्रजम्  ॥  ४।५।३२  ॥   

कुरु यतस्वेत्यर्थः । वैरिणं रिपुमिति द्विरुक्त्या वैरकृतं शात्रवं न तु
जात्येत्युक्तम्  ॥  ४।५।३२  ॥   

  

सीताकपीन्द्रक्षणदाचराणां राजीवहेमज्वलनोपमानि ।  

सुग्रीवरामप्रणयप्रसङ्गे वामानि नेत्राणि समं स्फुरन्ति  ॥  ४।५।३३  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
पञ्चमः सर्गः  ॥  ५  ॥   

प्रसङ्गात् कविराह सीतेति । सीतानेत्रं राजीवोपमम् । वालिनेत्रं हेमोपमं
पिङ्गाक्षत्वात् । रावणनेत्राणि ज्वलनोपमानि । पुरुषस्य
वामनेत्रस्फुरणमनर्थकरम् । स्त्रियास्तु शोभनमिति निमित्तशास्त्रविदः  ॥ 
४।५।३३  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने प़ञ्चमः सर्गः  ॥  ५  ॥   


