+++
title = "००९ रावणान्तःपुरवर्णनम्"
title_english = "009 The inner buildings of Ravana s house"

+++


तस्यालयवरिष्ठस्य मध्ये विपुलमायतम् ।  

ददर्श भवनश्रेष्ठं हनुमान् मारुतात्मजः  ॥  ५।९।१  ॥   

तस्येत्यादि । आलयवरिष्ठस्य पुष्पकस्य  ॥  ५।९।१  ॥   

  

अर्द्धयोजनविस्तीर्णमायतं योजनं हि तत् ।  

भवनं राक्षसेन्द्रस्य बहुप्रासादसङ्कुलम्  ॥  ५।९।२  ॥   

तद्भवनं कियत्प्रमाणमित्यत्राह अर्द्धयोजनेति  ॥  ५।९।२  ॥   

  

मार्गमाणस्तु वैदेहीं सातामायतलोचनाम् ।  

सर्वतः परिचक्राम हनुमानरिनूदनः  ॥  ५।९।३ ॥   

सर्वतः पुष्पकादन्यत्र सर्वत्र । पुष्पकारोहणस्य पश्चाद् वक्ष्यमाणत्वात्
 ॥  ५।९।३ ॥   

  

उत्तमं राक्षसावासं हनुमानवलोकयन् ।  

आससादाथ लक्ष्मीवान् राक्षसेन्द्रनिवेशनम्  ॥  ५।९।४ ॥   

चतुर्विषाणैर्द्विरदैस्त्रिविषाणैस्तथैव च ।  

परिक्षिप्तमसंबाधं रक्ष्यमाणमुदायुधैः  ॥  ५।९।५ ॥   

उत्तममिति । राक्षसेन्द्रनिवेशनं पुष्पकमध्यस्थालयादन्यन्मूलस्थानम्  ॥ 
५।९।४,५ ॥   

  

राक्षसीभिश्च पत्नीभी रावणस्य निवेशनम् ।  

आहृताभिश्च विक्रम्य राजकन्याभिरावृतम्  ॥  ५।९।६ ॥   

राक्षसीभिरित्यादिश्लोकद्वये आससादेति संबध्यते । रावणस्य निवेशनमिति
पुनरूपादानमपूर्वविशेषणविवक्षया  ॥  ५।९।६ ॥   

  

तन्नक्रमकराकीर्णं तिमिङ्गिलझषाकुलम् ।  

वायुवेगसमाधूतं पन्नगैरिव सागरम्  ॥  ५।९।७ ॥   

या हि वैश्रवणे लक्ष्मीर्या चेन्द्रे हरिवाहने ।  

सा रावणगृहे सर्वा नित्यमेवानपायिनी  ॥  ५।९।८ ॥   

या च राज्ञः कुबेरस्य यमस्य वरुणस्य च ।  

तादृशी तद्विशिष्टा वा ऋद्धी रक्षोगृहेष्विह  ॥  ५।९।९ ॥   

नक्रः कुम्भीरः । तिमिङ्गिलः महामत्स्यः । झषः केवलमत्स्यः  ॥  ५।९।७९ ॥   

  

तस्य हर्म्यस्य मध्यस्थं वेश्म चान्यत्सुनिर्मितम् ।  

बहुनिर्यूहसङ्कीर्णं ददर्श पवनात्मजः  ॥  ५।९।१० ॥   

तस्य हर्म्यस्येत्यादि । पूर्वमुक्तार्थस्यापि पुनरुपन्यासः पुष्पकस्य
मध्ये रावणस्य निवासभवनमन्यदस्तीत्यस्यार्थस्य स्पष्टीभावार्थम् । निर्यूहः
मत्तवारणः  ॥  ५।९।१० ॥   

  

ब्रह्मणो ऽर्थे कृतं दिव्यं दिवि यद्विश्वकर्मणा ।  

विमानं पुष्पकं नाम सर्वरत्नविभूषितम् ।  

परेण तपसा लेभे यत्कुबेरः पितामहात्  ॥  ५।९।११।  

ब्रह्मणो ऽर्थ इत्यादि । ब्रह्मणो ऽर्थे कृतं यत्कुबेरस्तपसा लेभे तद्वेश्म
ददर्शेति पूर्वेण सम्बन्धः  ॥  ५।९।११ ॥   

  

कुबेरमोजसा जित्वा लेभे तद्राक्षसेश्वरः  ॥  ५।९।१२  ॥   

ईहामृगसमायुक्तैः कार्तस्वरहिरण्मयैः ।  

सुकृतैराचितं स्तम्भैः प्रदीप्तमिव च श्रिया  ॥  ५।९।१३ ॥   

मेरुमन्दरसङ्काशैरुल्लिखद्भिरिवाम्बरम् ।  

कूटागारैः शुभाकारैः सर्वतः समलङ्कृतम्  ॥  ५।९।१४ ॥   

ज्वलनार्कप्रतीकाशं सुकृतं विश्वकर्मणा ।  

हेमसोपानसंयुक्तं चारुप्रवरवेदिकम्  ॥  ५।९।१५ ॥   

कुबेरमित्यादि । ईहामृगसमायुक्तैः वृकप्रतिकृतियुक्तैः ।
कार्तस्वरहिरण्मयैः कार्तस्वरं सुवर्णम्, हिरण्यं रजतम् । "कृताकृतं हेम
रूप्यं हिरण्यमभिधीयते ।" इति रजतस्यापि हिरण्यत्वाभिधानात्  ॥ 
५।९।१२१५ ॥   

  

जालवातायनैर्युक्तं काञ्चनैः स्फाटिकैरपि ।  

इन्द्रनीलमहानीलमणिप्रवरवेदिकम्  ॥  ५।९।१६ ॥   

विद्रुमेण विचित्रेण मणिभिश्च महाधनैः ।  

निस्तुलाभिश्च मुक्ताभिस्तलेनाभिविराजितम्  ॥  ५।९।१७ ॥   

चन्दनेन च रक्तेन तपनीयनिभेन च ।  

सुपुण्यगन्धिना युक्तमादित्यतरुणोपमम्  ॥  ५।९।१८ ॥   

कूटागारैर्वराकारैर्विविधैः समलङ्कृतम् ।  

विमानं पुष्पकं दिव्यमारुरोह महाकपिः  ॥  ५।९।१९ ॥   

जालवातायनैः जालानि । तिर्यगूर्ध्वविन्यस्तफलकघटितानि, वातायनानि केवलानि
रन्ध्राणि । अर्थवैशद्यार्थमेकार्थे शब्दद्वयप्रयोगो वा । महानीलाः
सिंहलद्वीपोद्भवनीरत्नानि । महाधनैः महामूल्यैः । निस्तुलाभिः सुवृत्ताभिः
। तलेन, निर्मितेनेति शेषः । आदित्यतरुणोपमं तरुणादित्योपमम् । एतदन्ते
लेभे तद्राक्षसेश्वर इति संबध्यते । अन्यथा कूटागारैरित्यनेन पुनरुक्तिः
स्यात्  ॥  ५।९।१६१९ ॥   

  

तत्रस्थः स तदा गन्धं पानभक्ष्यान्नसम्भवम् ।  

दिव्यं संमूर्च्छितं जिघ्रद्रूपवन्तमिवानिलम्  ॥  ५।९।२० ॥   

स गन्धस्तं महासत्त्वं बन्धुर्बन्धुमिवोत्तमम् ।  

इत एहीत्युवाचेव तत्र यत्र स रावणः  ॥  ५।९।२१  ॥   

ततस्तां प्रस्थितः शालां ददर्श महतीं शुभाम् ।  

रावणस्य मनःकान्तां कान्तामिव वरस्त्रियम्  ॥  ५।९।२२  ॥   

जिघ्रत् । अजिघ्रत्  ॥  ५।९।२०२२  ॥   

  

मणिसोपानविकृतां हेमजालविभूषिताम् ।  

स्फाटिकैरावृततलां दन्तान्तरितरूपिकाम्  ॥  ५।९।२३ ॥   

दन्तान्तरितरूपिकां दन्तैः व्यवहितरूपिकाम् । अन्तरान्तरा कृतदन्तफलकामिति
यावत्  ॥  ५।९।२३ ॥   

  

मुक्ताभिश्च प्रवालैश्च रूप्यचामीकरैरपि ।  

विभूषितां मणिस्तम्भैः सुबहुस्तम्भभूषिताम्  ॥  ५।९।२४ ॥   

सुबहुस्तम्भभूषिताम् अवान्तरबहुस्तम्भभूषिताम् । सुबहुस्तम्भभूषितैरिति
पाठे सुबहुस्तम्भैः स्तम्भदार्ढ्यकारिपट्टैरलङ्कृतामित्यर्थः  ॥  ५।९।२४ ॥   

  

समैर्ऋजुभिरत्युच्चैः समन्तात् सुविभूषितैः ।  

स्तम्भैः पक्षैरिवात्युच्चैर्दिवं संप्रस्थितामिव  ॥  ५।९।२५ ॥   

अत्युच्चैः अत्यन्तोन्नतैः । दिवम् आकाशम्  ॥  ५।९।२५ ॥   

  

महत्या कुथया ऽ ऽस्तीर्णां पृथिवीलक्षणाङ्कया ।  

पृथिवीमिव विस्तीर्णां सराष्ट्रगृहमालिनीम्  ॥  ५।९।२६ ॥   

नादितां मत्तविहगैर्दिव्यगन्धाधिवासिताम् ।  

परार्घ्यास्तरणोपेतां रक्षोधिपनिषेविताम्  ॥  ५।९।२७ ॥   

कुथया आस्तरणेन । पृथिवीलक्षणाङ्कया सरित्समुद्रगिरिवनादिभिः
पृथिवीलक्षणैरङ्कितया  ॥  ५।९।२६२७ ॥   

  

धूम्रामगरुधूपेन विमलां हंसपाण्डुराम् ।  

चित्रां पुष्पोपहारेण कल्माषीमिव सुप्रभाम्  ॥  ५।९।२८ ॥   

कल्माषीं शबलवर्णाम्, वसिष्ठधेनुमिव सर्वकामप्रदत्वेन कल्माषीसादृश्यम्  ॥ 
५।९।२८ ॥   

  

मनस्संह्लादजननीं वर्णस्यापि प्रसाधिनीम् ।  

तां शोकनाशिनीं दिव्यां श्रियः स़ञ्जननीमिव  ॥  ५।९।२९ ॥   

वर्णस्यापि प्रसाधिनीम् वर्णोत्कर्षकरीमित्यर्थः । तां शोकनाशिनीमिति ।
ततस्तामिति वर्तमाने पुनस्तच्छब्द उपसंहारार्थः । तां प्रति प्रस्थितः
ददर्शेति वा संबन्धः  ॥  ५।९।२९ ॥   

  

इन्द्रियाणीन्द्रियार्थैस्तु पञ्च प़ञ्चभिरुत्तमैः ।  

तर्पयामास मातेव तदा रावणपालिता  ॥  ५।९।३० ॥   

इन्द्रियाणीति, हनुमत इति शेषः  ॥  ५।९।३० ॥   

  

स्वर्गो ऽयं देवलोको ऽयमिन्द्रस्येयं पुरी भवेत् ।  

सिद्धिर्वेयं परा हि स्यादित्यमन्यत मारुतिः  ॥  ५।९।३१  ॥   

स्वर्गो ऽयमिति । सामान्यतः स्वर्गो ऽयम् । तत्रापि देवलोकः
त्रयस्त्रिंशद्देवानां लोकः । तत्रापीन्द्रस्य पुरी अमरावती । परा सिद्धिः
ब्रह्मणः स्थानमित्युत्तरोत्तरोत्कर्षः  ॥  ५।९।३१ ॥   

  

प्रध्यायत इवापश्यत् प्रदीपांस्तत्र काञ्चनान् ।  

धूर्तानिव महाधूर्तैर्देवनेन पराजितान्  ॥  ५।९।३२  ॥   

प्रध्यायत इति । प्रध्यायत इव निश्चलतया प्रकृष्टध्यानयुक्तानिव । धूर्तान्
अक्षधूर्तान् । देवनेन द्यूतेन  ॥  ५।९।३२  ॥   

  

दीपानां च प्रकाशेन तेजसा रावणस्य च ।  

अर्चिर्भिर्भूषणानां च प्रदीप्तेत्यभ्यमन्यत  ॥  ५।९।३३ ॥   

प्रदीप्ता शाला दग्धेति अभ्यमन्यत  ॥  ५।९।३३ ॥   

  

ततो ऽपश्यत्कुथासीनं नानावर्णाम्बरस्रजम् ।  

सहस्रं वरनारीणां नानावेषविभूषितम्  ॥  ५।९।३४ ॥   

परिवृत्ते ऽर्धरात्रे तु पाननिद्रावशं गतम् ।  

क्रीडित्वोपरतं रात्रौ सुष्वाप बलवत्तदा  ॥  ५।९।३५ ॥   

तत इत्यादि । कुथासीनं कुथशयितम् । नानावर्णाम्बरस्रजमिति हलन्तस्य
स्रक्छब्दस्य भागुरिमतेन टाबन्तात्वादजन्तत्वोपपत्तिः  ॥  ५।९।३४,३५ ॥   

  

तत्प्रसुप्तं विरुरुचे निःशब्दान्तरभूषणम् ।  

निःशब्दहंसभ्रमरं यथा पद्मवनं महत्  ॥  ५।९।३६ ॥   

तासां संवृतदन्तानि मीलिताक्षाणि मारुतिः ।  

अपश्यत् पद्मगन्धीनि वदनानि सुयोषिताम्  ॥  ५।९।३७ ॥   

तदिति । निःशब्दान्तरभूषणं निःशब्दविशेषाणि भूषणानि यस्य । "अथान्तरं
रन्ध्रेप्यपरव्यवधानयोः । अवकाशावसरयोरवसानविनार्थयोः ।
विशेषमध्यतादर्थ्येषु" इति दर्पणः । अतिनिद्रापरवशत्वेन निश्चलाङ्गतया
निःशब्दभूषणमित्यर्थः  ॥  ५।९।३६,३७ ॥   

  

प्रबुद्धानीव पद्मानि तासां भूत्वा क्षपाक्षये ।  

पुनः संवृतपत्राणि रात्राविव बभुस्तदा  ॥  ५।९।३८ ॥   

प्रबुद्धानीति । अत्र वदनानीत्यनुषज्यते । तासां वदनानि क्षपाक्षये दिवसे
पद्मानीव प्रबुद्धानि भूत्वा रात्रौ पुनः संवृतपत्राणि सङ्कुचितपत्राणि
पद्मानीव बभुः  ॥  ५।९।३८ ॥   

  

इमानि मुखपद्मानि नियतं मत्तषट्पदाः ।  

अम्बुजानीव फुल्लानि प्रार्थयन्ति पुनः पुनः  ॥  ५।९।३९ ॥   

इति चामयन्त श्रीमानुपपत्त्या महाकपिः ।  

मेने हि गुणतस्तानि समानि सलिलोद्भवैः  ॥  ५।९।४० ॥   

सा तस्य शुशुभे शाला ताभिः स्त्रीभिर्विराजिता ।  

शारदीव प्रसन्ना द्यौस्ताराभिरभिशोभिता  ॥  ५।९।४१  ॥   

स च ताभिः परिवृतः शुशुभे राक्षसाधिपः ।  

यथा ह्युडुपतिः श्रीमांस्ताराभिरभिसंवृतः  ॥  ५।९।४२  ॥   

याश्च्यवन्ते ऽम्बरात्ताराः पुण्यशेषसमावृताः ।  

इमास्ताः सङ्गताः कृत्स्ना इति मेने हरिस्तदा  ॥  ५।९।४३ ॥   

इमानीति । प्रार्थयन्ति प्रार्थयेरन् । मधुरसलुब्धतया अत्र पुनः पुनः
पतेयुरित्यर्थः । व्यत्ययेन परस्मैपदम् । अनुदात्तत्वेन आत्मनेपदत्वत् ।
नियतं नूनम् । उपपत्त्या युक्त्या । उपपत्तिमेवाह मेन इति । तानि मुखानि ।
गुणतः सौरभादिगुणैः । सलिलोद्भवैः पद्मैः  ॥  ५।९।३९४३ ॥   

  

ताराणामिव सुव्यक्तं महतीनां शुभार्चिषाम् ।  

प्रभावर्णप्रसादाश्च विरेजुस्तत्र योषिताम्  ॥  ५।९।४४ ॥   

ताराणामिति । प्रभा कान्तिः । वर्णः रूपम् । प्रसादः प्रसन्नता  ॥ 
५।९।४४ ॥   

  

व्यावृत्तगुरुपीनस्रक्प्रकीर्णवरभूषणाः ।  

पानव्यायामकालेषु निद्रापहृतचेतसः  ॥  ५।९।४५ ॥   

व्यावृत्तेति । पानव्यायामकालेषु पानानन्तरं भाविरतिव्यापारसमयेषु ।
व्यावृत्तगुरुपीनस्रक्प्रकीर्णवरभूषणाः विपर्यस्तगुरुपीनस्रजः
प्रकीर्णवरभूषणाश्च सत्यः निद्रापहृतचेतसः विरेजुः  ॥  ५।९।४५ ॥   

  

व्यावृत्ततिलकाः काश्चित् काश्चिदुद्भ्रान्तनूपुराः ।  

पार्श्वे गलितहाराश्च काश्चित् परमयोषितः  ॥  ५।९।४६ ॥   

व्यावृत्ततिलकाः उन्मृष्टतिलकाः । उद्भ्रान्तनूपुराः
स्वस्थानानवस्थितनूपुराः  ॥  ५।९।४६ ॥   

  

मुक्ताहारावृताश्चान्याः काश्चिद्विस्रस्तवाससः ।  

व्याविद्धरशनादामाः किशोर्य इव वाहिताः  ॥  ५।९।४७ ॥   

सुकुण्डलधराश्चान्याविच्छिन्नमृदुतस्रजः ।  

गजेन्द्रमृदिताः फुल्ला लता इव महावने  ॥  ५।९।४८ ॥   

मुक्ताहारावृताः मुक्ताहारैरावृताः, छिन्नमुक्ताहारा इत्यर्थः ।
व्याविद्धरशनादामाः छिन्नकाञ्चीगुणाः । किशोर्यः प्रथमवयस्का वडवाः ।
वाहिताः मार्गश्रमनिवृत्त्यर्थं भूमौ प्रवेष्टनं कारिताः । सर्वत्र
रेजुरित्यन्वयः  ॥  ५।९।४७,४८ ॥   

  

चन्द्रांशुकिरणाभाश्च हाराः कासांचिदुत्कटाः ।  

हंसा इव बभुः सुप्ताः स्तनमध्येषु योषिताम्  ॥  ५।९।४९ ॥   

अपरासां च वैडुर्याः कादम्बा इव पक्षिणः ।  

हेमसूत्राणि चान्यासां चक्रवाका इवाभवन्  ॥  ५।९।५० ॥   

हंसकारण्डवाकीर्णाश्चक्रवाकोपशोभिताः ।  

आपगा इव ता रेजुर्जघनैः पुलिनैरिव  ॥  ५।९।५१  ॥   

चन्द्रांशुकिरणाभाः अंशुः सूर्यः । "अथांशुः स्यान्मयूखे सवितर्यपि" इति
दर्पणः । चन्द्रसूर्ययोः किरणानामाभेवाभा येषां ते तथा । उत्कटाः स्थूलाः
 ॥  ५।९।४९५१  ॥   

  

किङ्किणीजालसङ्कोशास्ता हैमविपुलाम्बुजाः ।  

भावग्राहा यशस्तीराः सुप्ता नद्य इवाबभुः  ॥  ५।९।५२  ॥   

अथासां नदीसमाधिं दर्शयति । किङ्किणीति । किङ्किणीजालसङ्कोशाः
किङ्किणीजालान्येव संकोशा मुकुलानि यासां ताः । एतत्स्थाने सत्कोशा इति
पाठान्तरदर्शनात् संकोशशब्दो मुकुलवाचीत्यवगम्यते । भावाः श्रृङ्गारचेष्टाः
त एव ग्राहाः नक्राः यासां ताः । सुप्तिदशायामपि
वासनावशाद्भावाभिव्यञ्जकसंस्थानवत्त्वाद्भावग्राहा इत्युक्तम् । यशस्तीराः
यशःशब्देन यशोहेतुभूता पर्यन्तप्रसृतप्रभोच्यते सैव तीरं यासां ताः  ॥ 
५।९।५२  ॥   

  

मृदुष्वङ्गेषु कासांचित् कुचाग्रेषु च संस्थिताः ।  

बभूवुर्भूषणानीव शुभा भूषणराजयः  ॥  ५।९।५३ ॥   

मृदुष्विति । संस्थिताः लग्नाः भूषणराजयः । भ्रमराणीव भ्रमरा इव । व्यत्यय
आर्षः । कामुका इव बभूवुः ।"भ्रमरः कामुके भृङ्गे" इति दर्पणः । केचित्तु
भूषणानीति पाठं कल्पयित्वा भूषणराजयः भूषणविमर्दकृतरेखाः ।
विस्रस्तभूषणानामपि कासांचिद्भूषणानीव बभूवुरित्यर्थ इत्याहुः  ॥ 
५।९।५३ ॥   

  

अंशुकान्ताश्च कासांचिन्मुखमारुतकम्पिताः ।  

उपर्युपरि वक्त्राणां व्याधूयन्ते पुनः पुनः  ॥  ५।९।५४ ॥   

अंश्विति । मुखमारुतकम्पिताः अंशुकान्ताः सूक्ष्मवस्त्रदशाः । उपर्युपरि
वक्त्राणां वक्त्राण्युपर्युपरि । "धिगुपर्यादिषु त्रिषु । द्वितीया ऽ
ऽम्रेडितान्तेषु" इति द्वितीयाभाव आर्षः । व्याधूयन्त इति श्यन्नार्षः ।
धूनातेः क्र्यादित्वात्  ॥  ५।९।५४ ॥   

  

ताः पताका इवोद्धूताः पत्नीनां रुचिरप्रभाः ।  

ननावर्णसुवर्णानां वक्त्रमूलेषु रेजिरे  ॥  ५।९।५५ ॥   

ता इति । विधेयत्वात् स्त्रीलिङ्गता । नानावर्णसुवर्णानां
नानाविधशोभनवर्णानाम्  ॥  ५।९।५५ ॥   

  

ववल्गुश्चात्र कासांचित् कुण्डलानि शुभार्चिषाम् ।  

मुखमारुतसंसर्गान्मन्दं मन्दं सुयोषिताम्  ॥  ५।९।५६ ॥   

शर्करासवगन्धैश्च प्रकृत्या सुरभिः सुखः ।  

तासां वदननिःश्वासः सिषेवे रावणं तदा  ॥  ५।९।५७ ॥   

रावणाननशङ्काश्च काश्चिद्रावणयोषितः ।  

मूखानि स्म सपत्नीनामुपाजिघ्रन् पुनः पुनः  ॥  ५।९।५८ ॥   

ववल्गुरिति । उपधानपरिसरे घनमणिखचिततया लम्बमानानि कुण्डलानि मन्दं मन्दं
चेलुरित्यर्थः  ॥  ५।९।५६५८ ॥   

  

अत्यर्थं सक्तमनसो रावणे ता वरस्त्रियः ।  

अस्वतन्त्राः सपत्नीनां प्रियमेवाचरंस्तदा  ॥  ५।९।५९ ॥   

अत्यर्थमिति । रावणे अत्यर्थं सक्तमनसः अस्वतन्त्राः पाननिद्रापरवशाः ताः
सपत्नीभिराघ्रातमुखाः वरस्त्रियः तदा मुखाघ्राणसमये सपत्नीनां
प्रियमेवाचरन् रावणो ऽजिघ्रदिति बुद्ध्या स्वयमप्यजिघ्रन्नित्यर्थः । अथवा
कथं सपत्न्योपि सह स्वन्तीत्याशङ्क्याह अत्यर्थमिति  ॥  ५।९।५९ ॥   

  

बाहूनुपनिधायान्याः पारिहार्यविभूषितान् ।  

अंशुकानि च रम्याणि प्रमदास्तत्र शिश्यिरे  ॥  ५।९।६० ॥   

पारिहार्यो वलयः । अंशुकानि च, उपनिधायेत्यनुषज्यते  ॥  ५।९।६० ॥   

  

अन्या वक्षसि चान्यस्यास्तस्याः काश्चित्पुनर्भुजम् ।  

अपरा त्वङ्कमन्यस्यास्तस्याश्चाप्यपरा भुजौ  ॥  ५।९।६१  ॥   

ऊरुपार्श्वकटीपृष्टमन्योन्यस्य समाश्रिताः ।  

परस्परनिविष्टाङ्ग्यो मदस्नेहवशानुगाः  ॥  ५।९।६२  ॥   

अन्या वक्षसि चान्यस्या इत्यादिश्लोकद्वये शिश्यिर इत्येतद्वचनविपरिणामेन
यथायोगं सम्बध्यते उपनिधायेति च  ॥  ५।९।६१,६२  ॥   

  

अन्योन्यभुजसूत्रेण स्त्रीमाला ग्रथिता हि सा ।  

मालेव ग्रथिता सूत्रे शुशुभे मत्तषट्पदा  ॥  ५।९।६३ ॥   

मालेव पुष्पमालेव । मत्तषट्पदस्थानीयाः कशाः  ॥  ५।९।६३ ॥   

  

लतानां माधवे मासि फुल्लानां वायुसेवनात् ।  

अन्योन्यमालाग्रथितं संसक्तकुसुमोच्चयम्  ॥  ५।९।६४ ॥   

व्यतिवेष्टितसुस्कन्धमन्योन्यभ्रमराकुलम् ।  

आसीद्वनमिवोद्धूतं स्त्रीवनं रावणस्य तत्  ॥  ५।९।६५ ॥   

लतानामित्यादिश्लोकद्वमेकान्वयम् । तत् रावणस्य स्त्रीवनं लतानां
वनमिवासीदिति संबन्धः । विशेषणान्युभयत्र योज्यानि । वायुसेवनाद्धेतोः
अन्योन्यमालाग्रथितम् अन्योन्यमालारूपेण ग्रथितं
सुखमुखमारुतसेवनादन्योन्यमालाग्रथितमिति स्त्रीपक्षे । संसक्तकुसुमोच्चयम्
अन्योन्यसंसक्तनीवीकम् संसक्तकुसुमसमूहं चेत्यर्थः ।
व्यतिवेष्टितसुस्कन्धम् अन्योन्यपरिवेष्टितांसम्
अन्योन्यपरिवेष्टितप्रकाण्डं च । अन्योन्यं भ्रमरैश्चिकुरैरागुलम्, भ्रमरैः
भृङ्गैराकुलं च । "भ्रमरश्चिकुरे भृङ्गे" इति विश्वः  ॥  ५।९।६४।६५ ॥   

  

उचितेष्वपि सुव्यक्तं न तासां योषितां तदा ।  

विवेकः शक्य आधातुं भूषणाङ्गाम्बरस्रजाम्  ॥  ५।९।६६ ॥   

उचितेषु स्थानेषु स्थितानामपि भूषणाङ्गाम्बरस्रजां
साधारण्यादेकतामापन्नानामिति भावः । विवेकः सुव्यक्तमाधातुं न शक्यः ।
अन्योन्यसंग्रथितत्वेन सुप्तत्वात् । इमा अस्या भूषणाङ्गाम्बरस्रजः इमा
अपरस्या इति विवेकः कर्तुं न शक्य इत्यर्थः  ॥  ५।९।६६ ॥   

  

रावणे सुखसंविष्टे ताः स्त्रियो विविधप्रभाः ।  

ज्वलन्तः काञ्चना दीपाः प्रैक्षन्तानिमिषा इव  ॥  ५।९।६७ ॥   

रावण इति । सुखसंविष्टे सुखसुप्ते । काञ्चनाः काञ्चनदीपस्तम्भस्था दीपाः
अनिमिषास्सन्तः प्रैक्षन्त इव । अनेन रावणस्य जाग्रद्दशायां दीपैरपि ताः
स्त्रियो निश्चलं द्रष्टुमशक्या इति गम्यते  ॥  ५।९।६७ ॥   

  

राजर्षिपितृदैत्यानां गन्धर्वाणां च योषितः ।  

राक्षसानां च याः कन्यास्तस्य कामवशं गताः  ॥  ५।९।६८ ॥   

अथ सीतयैकया अकाम्यत्वं वक्तुं सर्वस्त्रीकाम्यत्वमाह राजर्षीत्यादिना
श्लोकत्रयेण । तस्य कामवशंगताः तं प्रति यः कामः तस्य वशंगताः । तं
कामयित्वा स्वयमेवागतास्ताः न तु तेन कामयित्वा हृता इत्यर्थःे  ॥ 
५।९।६८ ॥   

  

युद्धकामेन ताः सर्वा रावणेन हृताः स्त्रियः ।  

समदा मदनेनैव मोहिताः काश्चिदागताः  ॥  ५।९।६९ ॥   

हृताश्च काश्चन श्रूयन्ते, तत्र कथमित्यत्राह युद्धेति । तासु हृतासु तासां
संबन्धिभिस्सह युद्धं भविष्यतीति युद्धं कामयित्वा ऽनेन हृताः नतु ताः
कामयित्वा हृताः  ॥  ५।९।६९ ॥   

  

न तत्र काश्चित् प्रमदाः प्रसह्य वीर्योपपन्नेव गुणेन लब्धाः ।  

न चान्यकामापि न चान्यपूर्वा विना वरार्हां जनकात्मजां ताम्  ॥  ५।९।७० ॥   

न चाकुलीना न च हीनरूपा नादक्षिणा नानुपचारयुक्ता ।  

भार्या ऽभवत्तस्य न हीनसत्त्वा न चापि कान्तस्य न कामनीया  ॥  ५।९।७१  ॥   

अमुमेवार्थं विवृणोति न तत्रेति । तत्र तासु काश्चिदपि प्रमदाः प्रसह्य
वीर्येण न लब्धाः । किंतु स्वसंवादेनैवेत्यर्थः । वीर्योपपन्नेन रावणेन न
लब्धाः अपि तु गुणेन लब्धाः । अन्यकामा च काचित्तत्र नास्ति । अन्यपूर्वा च
न । अन्यत्रासक्ता च न काचिदित्यर्थः  ॥  ५।९।७०,७१  ॥   

  

बभूव बुद्धिस्तु हरीश्वरस्य यदीदृशी राघवधर्मपत्नी ।  

इमा यथा राक्षसराजभार्याः सुजातमस्येति हि साधुबुद्धेः  ॥  ५।९।७२  ॥   

बभूवेति । राघवधर्मपत्नी ईदृशी यदि स्वयंवरात्पूर्वमेवास्य धर्मपत्नी चेत्
। अस्य सुजातं सुकृतम् । इयमसाध्वी बुद्धिः कापेयत्वप्रमादकृता न तु स्वयं
तस्य बुद्धिरिति द्योतयितुं साधुबुद्धेरित्युक्तम् । एवं
प्रमादोपस्थितबुद्ध्या पश्चात्तापो ऽभूदित्याह-- पुनश्च सो ऽचिन्तयदार्तरूप
इति । यद्वा इमाः राक्षसराजभार्याः यथा स्वभर्त्रा
विशिष्टास्सकलभोगयुक्ताश्च तथा राघवधर्मपत्नी ईदृशी यदि स्वभर्त्रा
भोगयुक्ता च यदि तदा ऽस्य रावणस्य सुजातं शोभनं जन्मेति साधुबुद्धेः
परसमृद्धिपरस्य हरीश्वरस्य स्वयमाधिपत्यार्हस्य बुद्धिर्बभूव । अयं रावणः
राघवधर्मपत्नीं यदि प्रत्यर्पयेत्तदा ऽस्य शोभनं जन्म स्यादिति
बुद्धिर्जातेत्यर्थः  ॥  ५।९।७२  ॥   

  

पुनश्च सो ऽचिन्तयदार्तरूपो ध्रुवं विशिष्टा गुणतो हि सीता ।  

अथायमस्यां कृतवान् महात्मा लङ्केश्वरः कष्टमनार्यकर्म  ॥  ५।९।७३ ॥   

इत्यार्षे श्रीरामायणे श्रीमद्वाल्मीकीये आदिकाव्ये श्रीमत्सुन्दरकाण्डे
नवमः सर्गः  ॥  ५।९ ॥   

किंच चिन्तान्तरमाह पुनश्चेति । अथः सः हनुमान् । सीता गुणतः
पातिव्रत्यादिगुणतः ध्रुवं विशिष्टा हि । अस्याम् एतद्विषये महात्मा
महाकुलप्रसूतोपि अयं लङ्केश्वरः । अनार्यकर्म अपहरणरूपं कर्म कृतवान् ।
कष्टमिति आर्त्तरूपः अत्यन्तमार्तः । "प्रशंसायां रूपम्(प्)" ।
पुनश्चाचिन्तयत् । वैदेह्याः दृढव्रतत्वापातिव्रत्यभङ्गो न भवेदेव अपि तु
मिथ्यापावादमेवोत्पादितवानिति भृशं दुःखितस्सन् चिन्तितवानित्यर्थः । यद्वा
बभूवेत्यादि । राक्षसराजपत्नीवत्सीता स्वभर्त्रा सङ्गता चेत्सीतापहरणं न
कृतवांश्वेत्तदा ऽस्य सुजातमित्युक्तम् । तत्र निरतिशयसौन्दर्यादिशालिन्याः
मैथिल्याः र(रा)क्षरीस्त्रीसाम्यं चिन्तयता मया हीनोपमा कृतेति
पश्चात्तापयुक्तस्सन् अचिन्तयत् । हि यस्मात्सीता गुणतः विशिष्टा अतः
आर्तस्वरूपस्सन् अचिन्तयत् मया हीनोपमैव कृतेत्यचिन्तयत् । अथ अथापि अस्यां
सीतायाम् । अनार्यकर्म धर्षणरूपं कर्म कृतवान् । कष्टं सर्वमिदं
लङ्कैश्वर्यं भ्रष्टं भविष्यतीत्यचिन्तयच्चेत्यर्थः । यद्वा राघणधर्मपत्नी
यथा रावणेन बलादानीता तथा राक्षसराजभार्याः बलात्सुग्रीवेण
बन्दीकृताश्चेदस्य हरीश्वरस्य सुग्रीवस्य सुजातं हीति साधुबुद्धेः
सन्मन्त्रिबुद्धेः अस्य हनुमतः बुद्धिर्बभूवेत्यर्थः । यद्वा इमा
राक्षसराजभार्याः यथा रावणे ऽनुरक्ताः ईदृशी राघवधर्मपत्नी यदि एवमनुरक्ता
चेत् अस्य सुजातमिति साधुबुद्धेरपि बूद्धिर्बभूव ।
ऐश्वर्यातिशयदर्शनविस्मयादिति भावः । अत एव वक्ष्यति अहो वीर्यमित्यादिना ।
एवं हठादुक्त्वा ऽनुशयितवानित्याह--पुनश्चेति । हि यस्मात् सीता गुणतः
पातिव्रतेन विशिष्टा सर्वोत्कृष्टा अतः आर्तरूपः किं मया
व्याहृतमित्यनुतप्तः सन् । अस्यामनार्यकर्म कृतवानित्यचिन्तयत् ।
अस्मिन्सर्गे त्रिसप्ततिश्लोकाः  ॥  ५।९।७३ ॥   

इति श्रीगोविन्तराजविरचिते श्रीरामायणभूषणे शृङ्गारतिलकाख्याने
सुन्दरकाण्डव्याख्याने नवमः सर्गः  ॥  ५।९ ॥   


