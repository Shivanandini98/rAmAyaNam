+++
title = "०३४ हनुमता स्वरामदौत्यनिवेदनम्"
title_english = "034 Hanuma reveals himself to be a messenger of"

+++


तस्यास्तद्वचनं श्रुत्वा हनुमान् हरियूथपः ।  

दुःखाद्दुःखाभिभूतायाः सान्त्वमुत्तरमब्रवीत्  ॥  ५।३४।१ ॥   

तस्या इत्यादि । दुःखात् दुःखाभिभूतायाः उत्तरोत्तरं दुःखं प्राप्तायाः  ॥ 
५।३४।१ ॥   

  

अहं रामस्य सन्देशाद्देवि दूतस्तवागतः ।  

वैदेहि कुशली रामस्त्वां च कौशलमब्रवीत्  ॥  ५।३४।२ ॥   

अहमिति । तव दुतः प्रति प्रेषितो दुतः  ॥  ५।३४।२ ॥   

  

यो ब्राह्ममस्त्रं वेदांश्च वेद वेदविदां वरः ।  

स त्वां दाशरथी रामो देवि कौशलमब्रवीत्  ॥  ५।३४।३ ॥   

लक्ष्मणश्च महातेजा भर्तुस्ते ऽनुचरः प्रियः ।  

कृतवाञ्छोकसन्तप्तः शिरसा ते ऽभिवादनम्  ॥  ५।३४।४ ॥   

य इति । वेद वेत्ति । वेदविदां वेदार्थज्ञानवताम्  ॥  ४।३४।३४ ॥   

  

सा तयोः कुशलं देवी निशम्य नरसिंहयोः ।  

प्रीतिसंहृष्टसर्वाङ्गी हनुमन्तमथाब्रवीत्  ॥  ५।३४।५ ॥   

सेति । प्रीतिसंहृष्टसर्वाङ्गी प्रीत्या पुलकितसर्वाङ्गी  ॥  ५।३४।५ ॥   

  

कल्याणी बत गाथेयं लौकिकी प्रतिभाति मा ।  

एति जीवन्तमानन्दो नरं वर्षशतादपि  ॥  ५।३४।६ ॥   

दुःखबाहुल्येपि रामदर्शनप्रत्याशया कृच्छ्रेण जीवन्त्याः देव्याः जीवनफलस्य
लब्धत्वीत्तत्संवादिनीं गाथां स्तौति कल्याणीति । कल्याणी सत्यार्था । मा
प्रतिभाति मां प्रतिभाति । वर्षशतादपीत्यन्ते इतिकरणं बोद्ध्यम्  ॥ 
५।३४।६ ॥   

  

तया समागते तस्मिन् प्रीतिरुत्पादिता ऽद्भुता ।  

परस्परेण चालापं विश्वस्तौ तौ प्रचक्रतुः  ॥  ५।३४।७ ॥   

तया सीतया तस्मिन् हनुमति विषये अद्भुता प्रीतिरुत्पादिता ।
परस्परेणेत्यादिकं वक्ष्यमाणस्य सर्गस्य संग्रहः  ॥  ५।३४।७ ॥   

  

तस्यास्तद्वचनं श्रुत्वा हनुमान् हरियूथपः ।  

सीतायाः शोकदीनायाः समीपमुपचक्रमे  ॥  ५।३४।८ ॥   

तस्या इति । उपचक्रमे, गन्तुमिति शेषः । प्रापेति वा ऽर्थः  ॥  ५।३४।८ ॥   

  

यथा यथा समीपं स हनुमानुपसर्पति ।  

तथा तथा रावणं सा तं सीता परिशङ्कते  ॥  ५।३४।९ ॥   

यथा यथेति । रावणं परिशङ्कते रामकुशलकथनेन सञ्जातरावणमायास्मरणां पुनः
शङ्कितवतीत्यर्थः  ॥  ५।३४।९ ॥   

  

अहो धिग् दुष्कृतमिदं कथितं हि यदस्य मे ।  

रूपान्तरमुपागम्य स एवायं हि रावणः  ॥  ५।३४।१० ॥   

मे मया अस्य पुरतः यत्कथितं तत् दुष्कृतम् अनुचितं कृतम् । इदम् अनालोच्य
कथनं धिक् । अहो इति खेदे । खेदहेतुमाह रूपान्तरमिति । वर्तत इति शेषः  ॥ 
५।३४।१० ॥   

  

तामशोकस्य शाखां सा विमुक्ता शोककर्शिता ।  

तस्यामेवानवद्याङ्गी धरण्यां समुपाविशत्  ॥  ५।३४।११ ॥   

यद्यपि पूर्वं शिंशुपाशाखावलम्बनमुक्तं तथापि शिंशुपाशाखा अशोकसंवलितेति
क्वचिच्छिंशुपेत्युच्यते क्वचिदशोक इति । अतो न कश्चिद्दोषः  ॥  ५।३४।११ ॥   

  

हमुमानपि दुःखार्तां तां दृष्ट्वा भयमोहिताम् ।  

अवन्दत महाबाहुस्ततस्तां जनकात्मजाम् ।  

सा चैनं भयवित्रस्ता भूयो नैवाभ्युदैक्षत  ॥  ५।३४।१२ ॥   

तं दृष्ट्वा वन्दमानं तु सीता शशिनिभानना ।  

अब्रवीद्दीर्घमुच्छ्वस्य वानरं मधुरस्वरा  ॥ । ५।३४।१३ ॥   

भयवित्रस्ता भयहेतुना वित्रस्ता  ॥  ५।३४।१२१३ ॥   

  

मायां प्रविष्टो मायावी यदि त्वं रावणः स्वयम् ।  

उत्पादयसि मे भूयः सन्तापं तन्न शोभनम्  ॥  ५।३४।१४ ॥   

स्वं परित्यज्य रूपं यः परिव्राजकरूपधृत् ।  

जनस्थाने मया दृष्टस्त्वं स एवासि रावणः  ॥  ५।३४।१५ ॥   

उपवासकृशां दीनां कामरूप निशाचर ।  

सन्तापयसि मां भूयः सन्तप्तां तन्न शोभनम्  ॥  ५।३४।१६ ॥   

मायावीस्वत एव मायावान् । "अस्मायामेधास्रजो विनिः" इति विनिप्रत्ययः ।
इदानीं मायां प्रविष्टः आश्रितः । स्वयं रावणस्सन् मम सन्तापसुत्पादयसीति
यदि उत्पादयसीति यत् तत्सन्तापोत्पादनं ते न शोभनम्  ॥ 
तवाप्यभीष्टविरहसन्तापो भविष्यतीत्यर्थः  ॥  ५।३४।१४१६ ॥   

  

अथवा नैतदेवं हि यन्मया परिशङ्कितम् ।  

मनसो हि मम प्रीतिरुत्पन्ना तव दर्शनात्  ॥  ५।३४।१७ ॥   

यदि रामस्य दूतस्त्वमागतो भद्रमस्तु ते ।  

पृच्छामि त्वां हरिश्रेष्ठ प्रिया रामकथा हि मे ।  

गुणान् रामस्य कथय प्रियस्य मम वानर  ॥  ५।३४।१८ ॥   

चित्तं हरसि मे सौम्य नदीकूलं यथा रयः  ॥  ५।३४।१९ ॥   

हनुमन्तं रावणमाशङ्क्य तज्जनितमनःप्रसादमालोच्य तां शङ्कां निराचष्टे
अथवेति । मया यत् परिशङ्कितम् एतन्नैवं हि नैवमेव । कुत इत्यत आह मनस इति
 ॥  ५।३४।१७१९ ॥   

  

अहो स्वप्नस्य सुखता या ऽहमेंव चिराहृता ।  

प्रेषितं नाम पश्यामि राघवेण वनौकसम्  ॥  ५।३४।२० ॥   

इह रामदूतागमनमत्यन्तासम्भावितमिति मत्वा पुनर्बहुधा शङ्कते अहो इत्यादिना
 ॥  ५।३४।२० ॥   

  

स्वप्ने ऽपि यद्यहं वीरं राघवं सहलक्ष्मणम् ।  

पश्येयं नावसीदेयं स्वप्नो ऽपि मम मत्सरी  ॥  ५।३४।२१ ॥   

नाहं स्वप्नमिमं मन्ये स्वप्ने दृष्ट्वा हि वानरम् ।  

न शक्यो ऽभ्युदयः प्राप्तुं प्राप्तश्चाभ्युदयो मम  ॥  ५।३४।२२ ॥   

स्वप्ने ऽपीति । स्वप्ने ऽपि यद्यहं वीरम् । राक्षसीमध्यवासकृतं दुःखं
स्वप्नदृष्टो ऽपि निवर्तयितुं क्षम इति वीर्यातिशयोक्तिः । राघवं
सहलक्ष्मणम् । विश्लेषदशायामुभयोर्दर्शनात् स्वप्नदर्शने ऽप्युभयोर्दर्शनं
भवेति । यद्वा तदानीमुभयोर्विश्लेषात्तौ किं परस्परं संयुक्तौ न वेति
शङ्कते । पश्येयं नावसीदेयम् एवमुभयोस्स्वप्ने दर्शनेपि महत् दुःखं
निवर्तेत, कथंजिद् जीवितं धारयेयम् । स्वप्नोपि मम मत्सरी । मद्दशां
विज्ञाय राम इव स्वप्नोपि मयि मात्सर्यं करोति  ॥  ५।३४।२१२२ ॥   

  

किन्नु स्याच्चित्तमोहो ऽयं भवेद्वातगतिस्त्वियम् ।  

उन्मादजो विकारो वा स्यादियं मृगतृष्णिका  ॥  ५।३४।२३ ॥   

एवं यथार्थस्वप्रपक्षौ निरस्य पुनश्चतुरो विभ्रमपक्षानुत्प्रेक्षते किन्नु
स्यादिति । चित्तमोहः
रामक्षेमवार्ताश्रवणकुतूहलकन्दलितनिरन्तरचिन्तासन्ततिपरिणतिवेशेषरूपः कोपि
मनसो विभ्रम इत्यर्थः । असत्यश्चित्तसङ्कल्पो वा । वातगतिः
उपवासादिप्रयुक्तधातुक्षोभजो वातविकाररूपो भ्रमः । तदध्यारोपो वा यथा
त्वरूपस्य वायोः पांसुपुञ्जरूपविशेषो ऽध्यारोपः । उन्मादजो विकारो वा ।
उन्मादो नाम विरहिणां कश्चिदवस्थाविशेषः, तज्जो विकारो भ्रमः । मृगतृष्णिका
अन्यस्यान्यरूपेणावभासः । चित्तमोहोन्मादावप्रकृतिस्थप्रतिभासविशेषौ ।
वातगतिमृगतृष्णिके तु प्रकृतिस्थस्य  ॥  ५।३४।२३ ॥   

  

अथवा नायमुन्मादो मोहो ऽप्युन्मादलक्षणः ।  

संबुद्ध्ये चाहमात्मानमिमं चापि वनौकसम्  ॥  ५।३४।२४ ॥   

अनन्तरोक्तचतुष्टयं निराकरोति अथवेत्यादिना । अथवा अयं
वानरतद्भाषणादिप्रतिभासः उन्मादो न । मोहोप्युन्मादलक्षणः उन्मादस्य
लक्षणमिव लक्षणं यस्य स तथोक्तः । अतः उन्मादनिराकरणेनैव सोपि निराकृत
इत्यर्थः । अनयोर्निराकरणमितरपक्षद्वयनिराकरणस्योपलक्षणं कुत इत्यत आह
संबुध्य इति । अहम्। आत्मानमिमं वनौकसं चापि संबुध्ये सम्यके जानामि  ॥ 
५।३४।२४ ॥   

  

इत्येवं बहुधा सीता संप्रधार्य बलाबलम् ।  

रक्षसां कामरूपत्वान्मेने तं राक्षसाधिपम्  ॥  ५।३४।२५ ॥   

एतां बुद्धिं तदा कृत्वा सीता सा तनुमध्यमा ।  

न प्रतिव्याजहाराथ वानरं जनकात्मजा  ॥  ५।३४।२६ ॥   

इत्येवमिति । बलाबलं मोहत्वादीनामबलत्वं रावणत्वस्य बलवत्त्वं च  ॥ 
५।३४।२५२६ ॥   

  

सीतायाश्चिन्तितं बुद्ध्वा हनुमान् मारुतात्मजः ।  

श्रोत्रानुकूलैर्वचनैस्तदा तां सम्प्रहर्षयत्  ॥  ५।३४।२७ ॥   

सीताया इति । संप्रहर्षयत् संप्राहर्षयत्  ॥  ५।३४।२७ ॥   

  

आदित्य इव तेजस्वी लोककान्तः शशी यथा ।  

राजा सर्वस्य लोकस्य देवो वैश्रवणो यथा ।  

विक्रमेणोपपन्नश्च यथा विष्णुर्महायशाः  ॥  ५।३४।२८ ॥   

सत्यवादी मधुरवाग् देवो वाचस्पतिर्यथा ।  

रूपवान् सुभगः श्रीमान् कन्दर्प इव मूर्तिमान्  ॥  ५।३४।२९ ॥   

आदित्य इत्यादि । राजेति कुबेरस्य सर्वलोकराजत्वमुक्तम् "राजाधिराजाय
प्रसह्यसाहिने नमो वयं वैश्रवणाय कुर्महे" इति । सत्यमधुरावाक्त्वं
बृहस्पतेर्वाचस्पतित्वादेव । रूपवान् सौन्दर्यवान् । सुभगः रमणीयः ।
श्रीमान् कान्तिमान्  ॥  ५।३४।२८२९ ॥   

  

सत्यवादी मधुरवाग् देवो वाचस्पतिर्यथा ।  

रूपवान् सुभगः श्रीमान् कन्दर्प इव मूर्तिमान्  ॥  ५।३४।२९ ॥ ।  

स्थानक्रोधः प्रहर्ता च श्रेष्ठो लोके महारथः  ॥  ५।३४।३० ॥   

स्थाने क्रोधस्थाने क्रोधः यस्यासौ स्थानक्रोधः । प्रहर्ता क्रोधविषये
प्रहर्ता । आदित्य इवेत्यादिना उक्तैर्विशेषणैर्विशिष्टो राम इति योज्यम्
 ॥  ५।३४।३० ॥   

  

बाहुच्छायामवष्टब्धो यस्य लोको महात्मनः  ॥  ५।३४।३१ ॥   

अपकृष्याश्रमपदान्मृगरूपेण राघवम् ।  

शून्ये येनापनीता ऽसि तस्य द्क्ष्यसि यत्फलम्  ॥  ५।३४।३२ ॥   

नचिराद्रावणं सङ्ख्ये यो वधिष्यति वीर्यवान् ।  

रोषप्रमुक्तैरिषुभिर्ज्वलद्भिरिव पावकैः  ॥  ५।३४।३३ ॥   

तेनाहं प्रेषितो दूतस्त्वत्सकाशमिहागतः ।  

त्वद्वियोगेन दुःखार्तः स त्वां कौशलमब्रवीत्  ॥  ५।३४।३४ ॥   

लक्ष्मणश्च महातेजाः सुमित्रानन्दवर्धनः ।  

अभिवाद्य महाबाहुः स त्वां कौशलमब्रवीत्  ॥  ५।३४।३५ ॥   

रामस्य च सखा देवि सुग्रीवो नाम वानरः ।  

राजा वानरमुख्यानां स त्वां कौशलमब्रवीत्  ॥  ५।३४।३६ ॥   

नित्यं स्मरति रामस्त्वां ससुग्रीवः सलक्ष्मणः ।  

दिष्ट्या जीवसि वैदेहि राक्षसीवशमागता  ॥  ५।३४।३७ ॥   

नचिराद्द्रक्ष्यसे रामं लक्ष्मणं च महाबलम् ।  

मध्ये वानरकोटीनां सुग्रीवं चामितौजसम्  ॥  ५।३४।३८ ॥   

अहं सुग्रीवसचिवो हनुमान्नाम वानरः ।  

प्रविष्टो नगरीं लङ्कां लङ्घयित्वा महोदधिम्  ॥  ५।३४।३९ ॥   

कृत्वा मूर्ध्नि पदन्यासं रावणस्य दुरात्मनः ।  

त्वां द्रष्टुमुपयातो ऽहं समाश्रित्य पराक्रमम्  ॥  ५।३४।४० ॥   

बहुच्छायामित्यादि । लोकः महात्मनो यस्य बाहुच्छायाम् अवष्टव्यः आश्रितः ।
तं मृगरूपेण प्रशस्तमृगेण हेतुना आश्रमपदादपकृष्य शून्ये येनापनीतासि तस्य
रावणस्य यत्फलं मरणरूपं तत् द्रक्ष्यसीति योजना । यद्वा
बाहुच्छायामवष्टब्धो यस्य लोको महात्मनः असावादित्य इव तेजस्वीत्येवं योजना
 ॥  ५।३४।३१४० ॥   

  

नाहमस्मि तथा देवि यथा मामवगच्छसि ।  

विशङ्का त्यज्यतामेषा श्रद्धत्स्व वदतो मम  ॥  ५।३४।४१ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
चतुस्त्रिंशः सर्गः  ॥  ५।३४ ॥   

नाहमिति । वञ्चनार्थं परिगृहीतवेष इति मां यथा ऽवगच्छिसि तथा नास्मीत्यर्थः
 ॥  ५।३४।४१ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने चतुस्त्रिंशः सर्गः  ॥  ५।३४ ॥   


