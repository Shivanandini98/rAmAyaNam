+++
title = "०३६ हनुमता सीतायाः रामाङ्गुलीयकदर्शनम्"
title_english = "036 Hanuma gives Seetha the signet ring sent by"

+++


भूय एव महातेजा हनुमान् मारुतात्मजः ।  

अब्रवीत् प्रश्रितं वाक्यं सीताप्रत्ययकारणात्  ॥  ५।३६।१ ॥   

भूय इत्यादि  ॥  ५।३६।१ ॥   

  

वानरो ऽहं महाभागे दूतो रामस्य धीमतः ।  

रामनामाङ्कितं चेदं पश्य देव्यङ्गुलीयकम्  ॥  ५।३६।२ ॥   

प्रत्ययार्थं तवानीतं तेन दत्तं महात्मना ।  

समाश्वसिहि भद्रं ते क्षीणदुःखफला ह्यसि  ॥  ५।३६।३ ॥   

इत्थं सन्देशकथनादिना देवीं विश्वास्याभिज्ञानाङ्गुलीयकदानेन दृढं
विश्वासयति वानरो ऽहमित्यादिना  ॥  ५।३६।२३ ॥   

  

गृहीत्वा प्रेक्षमाणा सा भर्तुः करविभूषणम् ।  

भर्तारमिव सम्प्राप्ता जानकी मुदिता ऽभवत्  ॥  ५।३६।४ ॥   

चारु तद्वदनं तस्यास्ताम्रशुक्लायतेक्षणम् ।  

अशोभत विशालाक्ष्या राहुमुक्त इवोडुराट्  ॥  ५।३६।५ ॥   

गृहीत्वेति । गृहीत्वा देशान्तरादागतं बन्धुं दृष्ट्वेव स्वयं गृहीतवती ।
प्रेक्षमाणा । वर्तमानार्थेन शानचा दत्तदृष्टिं न विचालितवतीत्युच्यते । सा
पूर्वं रावणत्वेन शङ्कितवती । भर्तुः करविभूषणं पाणिग्रहणकाले
हस्तस्पृष्टमाभरणम् । करविभूषणमित्यनेन भोगातिशयात् प्रणवकोपे प्रवृते
परस्परमालोकनभाषणादिविरहदशायां काङ्क्षिते भाषणे मानातिशयेन मौने कृते रामो
ऽङ्गुलीयकं भूमौ च्यावयति स्म । तदा व्याजेन च्युतमङ्गुलीयकमिति सीतया
ऽभिहेति प्रणयकोपशैथिल्यात् परस्परसंश्लेषो भूयो ऽप्यभूत् । एवं घटकभूतं
करविभूषणं भर्तारमिव संप्राप्ता अङ्गुलीयकदर्शनात्तस्य कान्तस्य करं
स्मृतवती, तत्स्मृत्या बाहुं तत्स्मरणेन तद्विग्रहम् । एवं भावनाप्रकर्षेण
तं पुरःस्थितमिव मत्वा तमालिङ्गितवती । जननीबुद्ध्या
मुनिस्सम्प्राप्तेवेत्याह, जननीकृतभोगस्यावर्ण्यत्वात् । जानकी
शोकहर्षाभ्यां क्लेष्टुमनर्हे कुले जाता । मुदिता ऽभवत् इयमिदानीं मुदिता
उदर्के किं भविष्यतीति न जान इत्याहर्षिः  ॥  ५।३६।४५ ॥   

  

ततः सा ह्रीमती बाला भर्तृसन्देशहर्षिता ।  

परितुष्टा प्रियं कृत्वा प्रशशंस महाकपिम्  ॥  ५।३६।६ ॥   

प्रियं कृत्वा संमानं कृत्वा  ॥  ५।३६।६ ॥   

  

विक्रान्तस्त्वं समर्थस्त्वं प्राज्ञस्त्वं वानरोत्तम ।  

येनेदं राक्षसपदं त्वयैकेन प्रधर्षितम्  ॥  ५।३६।७ ॥   

शतयोजनविस्तीर्णः सागरो मकरालयः ।  

विक्रमश्लाघनीयेन क्रमता गोष्पदीकृतः  ॥  ५।३६।८ ॥   

विक्रान्त इत्यादिपदत्रयेण तद्व्यत्क्रमेण ज्ञानशक्तिबलान्युच्यन्ते । इदं
राक्षसपदमिति प्रज्ञोक्ता । त्वयैकेनेति सामर्थ्यम् । प्रधर्षितमिति
विक्रमः  ॥  ५।३६।७८ ॥   

  

नहि त्वां प्राकृतं मन्ये वानरं वानरर्षभ ।  

यस्य ते नास्ति संत्रासो रावणान्नापि सम्भ्रमः  ॥  ५।३६।९ ॥   

प्राकृतं क्षुद्रम् । संभ्रमः व्यग्रता  ॥  ५।३६।९ ॥   

  

अर्हसे च कपिश्रेष्ठ मया समभिभाषितुम् ।  

यद्यपि प्रेषितस्तेन रामेण विदितात्मना  ॥  ५।३६।१० ॥   

प्रेषयिष्यति दुर्धषो रामो न ह्यपरीक्षितम् ।  

पराक्रममविज्ञाय मत्सकाशं विशेषतः  ॥  ५।३६।११ ॥   

दिष्ट्या च कुशली रामो धर्मात्मा सत्यसङ्गरः ।  

लक्ष्मणश्च महातेजाः सुमित्रानन्दवर्धनः  ॥  ५।३६।१२ ॥   

अर्हस इति । यद्यपीति निपातसमुदायो यस्मादित्यर्थे ।
अव्ययानामनेकार्थत्वात्  ॥  ५।३६।१०१२ ॥   

  

कुशली यदि काकुत्स्थः किन्नु सागरमेखलाम् ।  

महीं दहति कोपेन युगान्ताग्निरिवोत्थितः  ॥  ५।३६।१३ ॥   

अथ प्रणयरोषेण दूतसन्निधौ रामं गर्हते कुशलीति । काकुत्स्थः परपरिभावसहकुले
जातः । अनेन परपरिभाव एव परिहरणीयः न स्वीय इति नियमो ऽस्ति किम् । किंनु
सागरमेखलां महीं दहति । अत्र काकुत्स्थः दहति किंनु न दहतीत्यर्थः ।
सागरमेखलामिति विशेषणेन द्रवद्रव्यस्यैकेन कठिनद्रव्यस्य चैकेन बाणेन
भवितव्यं किम् । सागरं सलिलमेवं तैलं कृत्वा महीं दग्धुं समर्थो न
किमित्यर्थः । यद्वा स्वपत्नीं वा सुरक्षितपरिधानां करोतीति भावः ।
अनादिकृतभार्यादा मही कथं दग्धुं शक्येत्यत्राह युगान्तेति । महीमर्यादा
तन्नयनरागपर्यन्तैवेति भावः । किं न सागरमेखलामित्यपि पाठः । काकुत्स्थः
कुशली यदि तदा किं न दहति । शक्तश्चेद्दहत्येव, न दहति अतो न शक्त इत्यर्थः
 ॥  ५।३६।१३ ॥   

  

अथवा शक्तिमन्तौ तौ सुराणामपि निग्रहे ।  

ममैव तु न दुःखानामस्ति मन्ये विपर्ययः  ॥  ५।३६।१४ ॥   

पक्षान्तरमाह अथवेति  ॥  ५।३६।१४ ॥   

  

कच्चिन्न व्यथितो रामः कच्चिन्न परितप्यते ।  

उत्तराणि च कार्याणि कुरुते पुरुषोत्तमः  ॥  ५।३६।१५ ॥   

कच्चिदिति । न व्यथितः न कृशः । उत्तराणि कार्याणि मत्प्राप्तिसाधकानि
कच्चित्कुरुते?  ॥  ५।३६।१५ ॥   

  

कच्चिन्न दीनः सम्भ्रान्तः कार्येषु च न मुह्यति ।  

कच्चित् पुर्षकार्याणि कुरुते नृपतेः सुतः  ॥  ५।३६।१६ ॥   

न दीनः कच्चित् सम्भ्रान्तः सन् कार्येषु न मुह्यति कच्चिदित्यन्वयः ।
पुरुषकार्याणि पुरुषेण कर्तव्यानि  ॥  ५।३६।१६ ॥   

  

द्विविधं त्रिविधोपायमुपायमपि सेवते ।  

विजिगीषुः सुहृत् कच्चिन्मित्रेषु च परन्तपः  ॥  ५।३६।१७ ॥   

तान्येवाह द्विविधमिति । परन्तपो रामः मित्रेषु विषये सुहृत्सन् द्विविधं
सामदानरूपमुपायमपि सेवते कच्चित् । चकारेणामित्रास्समुच्चीयन्ते ।
अमित्रेषु विषये विजिगीषुस्सन् त्रिविधोपायं दानभेददण्डान् सेवते
प्रयुङ्क्ते कच्चित्? । सुहृत्सु कदाचिदपि भेददण्डौ न कार्यौ, शत्रुषु न
सामेति भावः । योजनान्तरे विजिगीषुसुहृत्यपदयोः प्रयोजनं मृग्यम्  ॥ 
५।३६।१७ ॥   

  

कच्चिन्मित्राणि लभते मित्रैश्चाप्यभिगम्यते ।  

कच्चित् कल्याणमित्रश्च मित्रैश्चापि पुरस्कृतः  ॥  ५।३६।१८ ॥   

अभिगम्यते लभ्यते । मित्रस्य कंचिदुपकारं कृत्वा स्वयमुपकारं
मित्रादपेक्षते कच्चिदित्यर्थः । कल्याणमित्रः पुरस्कृतमित्र इत्यर्थः  ॥ 
५।३६।१८ ॥   

  

कच्चिदाशास्ति देवानां प्रसादं पार्थिवात्मजः ।  

कच्चित् पुरुषकारं च दैवं च प्रतिपद्यते  ॥  ५।३६।१९ ॥   

कच्चिन्न विगतस्नेहः प्रसादान्मयि राघवः ।  

कच्चिन्मां व्यसनादस्मान्मोक्षयिष्यति वानर  ॥  ५।३५।२० ॥   

आशास्ति आशास्ते । पुरुषाकारं स्वबलम् । एकैकस्यानर्थहेतुत्वादिति भावः  ॥ 
५।३६।१९२० ॥   

  

सुखानामुचितो नित्यमसुखानामनूचितः ।  

दुःखमुत्तरमासाद्य कच्चिद्रामो न सीदति  ॥  ५।३५।२१ ॥   

कौसल्यायास्तथा कच्चित् सुमित्रायास्तथैव च ।  

अभीक्ष्णं श्रुयते कच्चित् कुशलं भरतस्य च  ॥  ५।३५।२२ ॥   

सुखानामिति । अनूचित इति दीर्घ आर्षः । उत्तरम् उत्कृष्टम्  ॥ 
५।३६।२१२२ ॥   

  

मन्निमित्तेन मानार्हः कच्चिच्छोकेन राघवः ।  

कच्चिन्नान्यमना रामः कच्चिन्मां तारयिष्यति  ॥  ५।३६।२३ ॥   

मन्निमित्तेन मया हेतुना । अन्यमनाः कार्यान्तरासक्तः  ॥  ५।३६।२३ ॥   

  

कच्चिदक्षौहिणीं भीमां भरतो भ्रातृवत्सलः ।  

ध्वजिनीं मन्त्रिभिर्गुप्तां प्रेषयिष्यति मत्कृते  ॥  ५।३६।२४ ॥   

वानराधिपतिः श्रीमान् सुग्रीवः कच्चिदेष्यति ।  

मत्कृते हरिभिर्वीरैर्वृतो दन्तनखायुधैः  ॥  ५।३६।२५ ॥   

कच्चिच्च लक्ष्मणः शूरः सुमित्रानन्दवर्धनः ।  

अस्त्रविच्छरजालेन राक्षसान् विधमिष्यति  ॥  ५।३६।२६ ॥   

रौद्रेण कच्चिदस्त्रेण ज्वलता निहतं रणे ।  

द्रक्ष्याम्यल्पेन कालेन रावणं ससुहृज्जनम्  ॥  ५।३६।२७ ॥   

कच्चिदक्षैहिणीमिति । ध्वजिनीं सेनाम्  ॥  ५।३६।२४२७ ॥   

  

कच्चिन्न तद्धेमसमानवर्णं तस्याननं पद्मसमानगन्धि ।  

मया विना शुष्यति शोकदीनं जलक्षये पद्ममिवातपेन  ॥  ५।३६।२८ ॥   

हेमशब्देन तद्वर्ण उच्यते । अभेदेन हेमवत्स्पृहणीयमित्यर्थः । मया विनेति
जलक्षयस्थानम् । शोकदीनमित्यातपस्थानम्  ॥  ५।३६।२८ ॥   

  

धर्मापदेशात्त्यजतश्च राज्यं मां चाप्यरण्यं नयतः पदातिम् ।  

नासीद्व्यथा यस्य न भीर्न शोकः कच्चिच्च धैर्यं हृदये करोति  ॥  ५।३६।२९ ॥   

धर्मापदेशाद्धर्मोद्देशार्थम्, धर्ममुद्दिश्येत्यर्थः । यद्वा
धर्मव्याजाद्धेतोः । राज्यत्यागाद्व्यथा नासीत् । अरण्यसञ्चाराद्भीर्नासीत्
। मत्पादसञ्चारच्छोको नासीत् । सः तादृशधैर्ययुक्तो रामो मद्विश्लेषे ऽपि
हृदये धैर्यं करोति कच्चित्?  ॥  ५।३६।२९ ॥   

  

न चास्य माता न पिता च नान्यः स्नेहाद्विशिष्टो ऽस्ति मया समो वा ।  

तावत्त्वहं दूत जिजीविषेयं यावत् प्रवृत्तिं श्रृणुयां प्रियस्य  ॥ 
५।३६।३० ॥   

धैर्याकरणे हेतुमाह न चास्येति । प्रवृत्तिं मदानयनवार्ताम् ।
प्रणयरोषपक्षे किमेष पितृवचनपरिपालनाय वनं प्राप्तः? न, किन्तु ममैव
हिंसायै इति भावः । रामस्यैव दोषः न ममेति सीतयोक्ते वयमेव किं सम्यक्
स्थितवन्तः रामविश्लेषानन्तरक्षणे न तनुस्त्यक्ता हीत्येवं हनुमदाशयं
ज्ञात्वा ऽ ऽह न चास्येति । रामस्य मात्रादयः अन्यो बन्धुश्च
स्नेहाद्विशिष्टा न भवन्ति । लोके कस्यचिन्माता पिता भ्रातेत्येवं स्नेहो
विसृत्वरो भवति । नचैवं रामस्य मात्रादिषु संभावितः । सर्वो ऽपि
मय्येकमार्गः कृतः । यावत्प्रियस्य प्रवृत्तिं श्रृणुयां श्रृणोमि
तावज्जिजीविषेयं जीवेयम् । इच्छाया इष्यमाणप्रधानत्वादिष्यमाणां
जीवनमिहाभिधीयते । रामः न मांसं राघवो भुङ्क्तेऽ इत्युक्तरीत्या भोजनम्
अनिद्रः सततं रामःऽ इति निद्रां च हित्वा समुद्रं बद्ध्वा समागच्छन्
तापार्ते प्रपां गते तस्यां भिन्नपानीयपात्रायां सत्यामिव मयि नष्टायां न
जीवेत् । अतस्तदागमनपर्यन्तं मया जीवितव्यं परतन्त्रशरीरत्वात् ।
तदागमनानन्तरमपि यदि जीविष्यामि तदेत्थं वदेदिति भावः । एतावत्पर्यन्तं
वानरेति संबोध्य संप्रति दूतेत्याह, रामविषयप्रणयरोषस्य दूतपर्यन्तं
व्यापनात् । तेन प्रहितः खलु भवानपीति भावः । प्रणयरोषाभावपक्षेपि न
चास्येति । अस्य माता चास्मिन् स्नेहात् मत्तः न विशिष्टा मया न समा च ।
यथा ऽहमस्मिन् स्निग्धा तथा नान्य इत्यर्थः । एतदेवोत्तरार्धेन समर्थयति
तावदिति  ॥  ५।३६।३० ॥   

  

इतीव देवी वचनं महार्थं तं वानरेन्द्रं मधुरार्थमुक्त्वा ।  

श्रोतुं पुनस्तस्य वचो ऽभिरामं रामार्थयुक्तं विरराम रामा  ॥  ५।३६।३१ ॥   

सीताया वचनं श्रुत्वा मारुतिर्भीमविक्रमः ।  

शिरस्यञ्जलिमाधाय वाक्यमुत्तरमब्रवीत्  ॥  ५।३६।३२ ॥   

इतीव पूर्वं कतिपयानर्थान् विविच्योक्तवान्, संप्रति
प्रणयधारासूक्ष्ममृषीणामपदं हि, तत इतीवेत्याह । देवी वल्लभाया व्यवहारो
बहिष्ठानां न प्रतिभाति हि, वचनं महार्थं न केवलं बहिष्ठानाम्
देशिकानामस्माकमपीत्यर्थः, महार्थमित्युक्तेः । तं वानरेन्द्रम् सुग्रीवस्य
शेषत्वे ऽभिषिक्तत्वे ऽपि पारतन्त्र्ये हनुमानभिषिक्त इत्यर्थः । मधुरार्थं
माधुर्येण मध्ये हनुमान्न  

वक्तुमारभतेति भावः । उक्त्वा स तदीयाश्च यथा ऽभिवर्धन्ते तथोक्त्वा ।
श्रोतुं पुनस्तस्य वचो ऽभिरामं स्ववचनानुरूपोत्तरं श्रोतुम् ।
रामार्थयुक्तं रामप्रयोजनयुक्तम्, रामरूपाभिधेययुक्तं वा । विरराम स्वयं
चिरभाषणात् स्वामिन्यां भाषमाणायां मध्ये भृत्येनोक्त्ययोगाच्च
तूष्णींभूतस्यावकाशप्रदानमकरोत् । रामा पारम्पर्य्यं विना
साक्षाद्वचःसौन्दर्यदर्शनं रामेण न लब्धं हीति मुनिः खिद्यति  ॥ 
५।३६।३१३२ ॥   

  

न त्वामिहस्थां जानीते रामः कमललोचने ।  

तेन त्वां नानयत्याशु शचीमिव पुरन्दरः  ॥  ५।३६।३३ ॥   

न त्वामिति । रमः "न जीवेयं क्षणमपि विना तामसितेक्षणाम्" इत्यध्यवसायी कथं
नागच्छेत् । कमललोचने त्वन्नयनसौन्दर्यं दर्पणतले ऽपि किन्न दृष्टवती भवती
। एतत्सैन्दर्यवतीं कथं त्वां विना स तिष्ठेत् । तेन अनेन हेतुना । आशु
त्वां नानयति । शचीं पुरन्दर इव । अनुह्लादहस्तगतां शचीमिन्द्रः
कञ्चित्कालमविज्ञाय ज्ञानानन्तरं यथा आनीतवान् तथेति भावः  ॥  ५।३६।३३ ॥   

  

श्रुत्वैव तु वचो मह्यं क्षिप्रमेष्यति राघवः ।  

चमूं प्रकर्षन् महतीं हर्यृक्षगणसङ्कुलाम्  ॥  ५।३६।३४ ॥   

मह्यं मम । व्यत्यनेन षष्ट्यर्थे चतुर्थी  ॥  ५।३६।३४ ॥   

  

विष्टम्भयित्वा बाणौधैरक्षोभ्यं वरुणालयम् ।  

करिष्यति पुरीं लङ्कां काकुत्स्थः शान्तराक्षसाम्  ॥  ५।३६।३५ ॥   

समुद्रं कथमतिक्रमिष्यतीत्यात्राह विष्टम्भयित्वेति । विष्टम्भयित्वा
स्तब्धं कृत्वेत्यर्थः  ॥  ५।३६।३५ ॥   

  

तत्र यद्यन्तरा मृत्युर्यदि देवाः सहासुराः  ॥   

स्थास्यन्ति पथि रामस्य स तानपि वधिष्यति  ॥  ५।३६।३६ ॥   

तवादर्शनजेनार्ये शोकेन स परिप्लुतः ।  

न शर्म लभते रामः सिंहार्दित इव द्विपः  ॥  ५।३६।३७ ॥   

तत्रेति । स्थास्यन्ति, प्रतिबन्धकतयेति शेषः  ॥  ५।३६।३६३७ ॥   

  

मलयेन च विन्ध्येन मेरुणा मन्दरेण च ।  

दर्दुरेण च ते देवि शपे मूलफलेन च  ॥  ५।३६।३८ ॥   

गिरीणां स्वजीवनस्थानत्वात्तैः शपति मलयेनेति । दर्दुरो नाम मलयपरिसरवर्ती
चन्दनप्रभवः कश्चित्पर्वतः  ॥  ५।३६।३८ ॥   

  

यथा सुनयनं वल्गु बिम्बोष्ठं चारुकुण्डलम् ।  

मुखं द्रक्ष्यसि रामस्य पूर्णचन्द्रमिवोदितम्  ॥  ५।३६।३९ ॥   

यथेति । तथा शप इति पूर्वेणान्वयः  ॥  ५।३६।३९ ॥   

  

क्षिप्रं द्रक्ष्यासि वैदेहि रामं प्रस्रवणे गिरौ ।  

शतक्रतुमिवासीनं नाकपृष्ठस्य मूर्धनि  ॥  ५।३६।४० ॥   

क्षिप्रमिति । नाकपृष्ठो नाम इन्द्रस्यासाधारणस्वर्गस्थानविशेषः  ॥ 
५।३६।४० ॥   

  

न मांसं राघवो भुङ्क्ते न चापि मधु सेवते ।  

वन्यं सुविहितं नित्यं भक्तमश्नाति पञ्चमम्  ॥  ५।३६।४१ ॥   

न मांसमिति । "दृङ्मनः सङ्गसङ्कल्पजागराः कृशता ऽरतिः ।
ह्रीत्यागोन्मादमूर्च्छान्ता इत्यनङ्गदशा दस  ॥ " इति
दशावस्थास्वरतिरनेनोच्यत्। मांसाद्यभोजनम् अरत्या ततः पूर्वं
तद्भोजनोक्तेः। वन्यं वने भवं कन्दमूलादिकम्। सुविहितं वानप्रस्थयोग्यत्वेन
विहितम्। भक्तम् अन्नम्। पञ्चमं प्रातःसङ्गवमध्याह्नापराह्णसायंरूपेषु
कालेषु पञ्चमकालिकं शरीरधारणमात्रोपयुक्तं भुङ्क्त इत्यर्थः ॥  ५।३६।४१  ॥   

  

नैव दंशान्न मशकान् न कीटान्न सरीसृपान् ।  

राघवो ऽपनयेद्गात्रात् त्वद्गतेनान्तरात्मना  ॥  ५।३६।४२ ॥   

नित्यं ध्यानपरो रामो नित्यं शोकपरायणः ।  

नान्यच्चिन्तयते किञ्चित् स तु कामवशं गतः  ॥  ५।३६।४३ ॥   

अथ मनःसङ्गावस्थामाह नैवेति । दंशास्तु वनमक्षिकाः तान् । मशकांश्चेत्यनेन
दंशमशकापरिज्ञानमुक्तम् । कीटसरीसृपोक्त्या उपरिशरीरं चरतामनिवृत्तिरुच्यते
। तत्र हेतुः त्वद्गतेनान्तरात्मना । परकायप्रविष्टस्य कथं
त्यक्तशरीरविकृतिज्ञानम्? तत्र स्थितः खलु तत्रत्यपीडां ज्ञास्यतीति भावः
 ॥  ५।३६।४२४३ ॥   

  

अनिद्रः सततं रामः सुप्तो ऽपि च नरोत्तमः ।  

सीतेति मधुरां वाणीं व्याहरन् प्रतिबुद्ध्यते  ॥  ५।३६।४४ ॥   

दृष्ट्वा फलं वा पुष्पं वा यद्वा ऽन्यत् सुमनोहरम् ।  

बहुशो हा प्रियेत्येवं श्वसंस्त्वामभिभाषते  ॥  ५।३६।४५ ॥   

स देवि नित्यं परितप्यमानस्त्वामेव सीतेत्यभिभाषमाणः ।  

दृढव्रतो राजसुतो महात्मा तवैव लाभाय कृतप्रयत्नः  ॥  ५।३६।४६ ॥   

तथा ऽस्य जागरावस्थामाह अनिद्र इति । अनिद्रः सततं रामः निद्रया सर्वदा
कालक्षेपार्हो ऽपि सन्ततमनिद्रो ऽभूत् । सुप्तो ऽपि चेत्यनेन
परगतार्थानुसन्धानाभाव उच्यते । नरोत्तमः अभिमतविश्लेषे तथा ऽवस्थानमेव हि
पुरुषोत्तमस्य लक्षणमिति भावः । सीतेति अप्राकृतसौन्दर्याद्यनुसंधानेन
वासनावशाद्विलपति । मधुरां वाणीम् वासनावशाद्विलपत्यपि शब्दस्वभावाद्रसना
जलस्यान्दिनी भवतीत्यर्थः । प्रतिबुद्ध्यते क्लेशहीनदशाविगमात्पुनरपि
बाधकोद्दीपनसन्दर्शनेन बाधार्हः स्थित इत्यर्थः  ॥  ५।३६।४४४६ ॥   

  

सा रामसङ्कीर्तनवीतशोका रामस्य शोकेन समानशोका ।  

शरन्मुखे साम्बुदशेषचन्द्रा निशेव वैदेहसुता बभूव  ॥  ५।३६।४७ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
षट्त्रिंशः सर्गः  ॥  ५।३६ ॥   

सा रामेति । रामसद्भावातिशङ्कया कश्चिच्छोकः सीतायाः रामविरहेण कश्चिच्छोकः
। तत्राद्यो हनुमदुक्त्या निवृत्तः, द्वितीयस्तु वर्तत इत्याह रामस्य शोकेन
समानशोका । तद्विरकृतत्वेन तत्तुल्यशोका । अधिकशोकस्तु निवृत्त इति भावः ।
यद्वा रासङ्कीर्तनेन वीतशोकापि नैव दंशान्न मशकान्ऽ इत्यादिश्रवणेन
रामतुल्यशोका प्रकाशाप्रकाशशरन्मुखनिशेवाभूदित्यर्थः  ॥  ५।३६।४७ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने षट्त्रिशः सर्गः  ॥  ५।३६ ॥   


