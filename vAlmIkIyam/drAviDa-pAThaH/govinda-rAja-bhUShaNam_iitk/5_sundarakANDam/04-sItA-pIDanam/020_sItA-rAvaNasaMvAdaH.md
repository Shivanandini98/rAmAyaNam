+++
title = "०२० सीता-रावणसंवादः"
title_english = "020 Ravana talks to Seetha"

+++


स तां पतिव्रतां दीनांनिरानन्दां तपस्विनीम् ।  

साकारैर्मधुरैर्वाक्यैर्न्यदर्शयत रावणः  ॥  ५।२०।१ ॥   

स तामित्यादि । साकारैः सेङ्गितैः । "आकाराविङ्गिताकृती " इत्यमरः ।
न्यदर्शयत, स्वाभिप्रायमिति शेषः । सीतायै स्वाभिप्रायं
प्रकाशितवानित्यर्थः  ॥  ५।२०।१ ॥   

  

मां दृष्ट्वा नागनासोरु गूहमाना स्तनोदरम् ।  

अदर्शनमिवात्मानं भयान्नेतुं त्वमिच्छसि  ॥  ५।२०।२ ॥   

अदर्शनं अदृश्यत्वम्  ॥  ५।२०।२ ॥   

  

कामये त्वां विशालाक्षि बहु मन्यस्व मां प्रिये ।  

सर्वाङ्गगुणसम्पन्ने सर्वलोकमनोहरे  ॥  ५।२०।३ ॥   

मां दृष्ट्वा भीतिर्न कर्तव्येत्याह कामय इति  ॥  ५।२०।३ ॥   

  

नेह केचिन्मनुष्या वा राक्षसाः कामरुपिणः ।  

व्यपसर्पतु ते सीते भयं मत्तः समुत्थितम्  ॥  ५।२०।४ ॥   

अन्ये च भयहेतवो ऽत्र न सन्तीत्याह-- नेहेति  ॥  ५।२०।४ ॥   

  

स्वधर्मो रक्षसां भीरु सर्वथैव न संशयः ।  

गमनं वा परस्त्रीणां हरणं संप्रमथ्य वा  ॥  ५।२०।५ ॥   

एवं चैतदकामां तु न त्वां स्प्रक्ष्यामि मैथिलि ।  

काम कामः शरीरे मे यथाकामं प्रवर्तताम्  ॥  ५।२०।६ ॥   

परदारेच्छादोष इत्याशङ्क्याह स्वधर्म इति । संप्रमथ्य बलात्कृत्य । कामम्
अत्यन्तम् । यथाकामं यथेच्छम्  ॥  ५।२०।५६ ॥   

  

देवि नेह भयं कार्यं मयि विश्वसिहि प्रिये ।  

प्रणयस्व च तत्त्वेन मैवं भूः शोकलालसा  ॥  ५।२०।७ ॥   

देवीति । प्रणयस्व स्नेहं कुरु  ॥  ५।२०।७ ॥   

  

एकवेणी धराशय्या ध्यानं मलिनमम्बरम् ।  

अस्थाने ऽप्युपवासश्च नैतान्यौपयिकानि ते  ॥  ५।२०।८ ॥   

विचित्राणि च माल्यानि चन्दनान्यगुरूणि च ।  

विविधानि च वासांसि दिव्यान्याभरणानि च  ॥  ५।२०।९ ॥   

महार्हाणि च पानानि शयनान्यासनानि च ।  

गीतं नृत्त च वाद्यं च लभ मां प्राप्य मैथिलि  ॥  ५।२०।१०।  

एकवेणीति । एकवेणी असीमन्तितवेणी । धराशश्या भूशयनम् । औपयिकानि युक्तानि ।
" युक्तमौपयिकम्" इत्यमरः  ॥  ५।२०।८१० ॥   

  

स्त्रीरत्नमसि मैवं भूः कुरु गात्रेषु भूषणम् ।  

मां प्राप्य हि कथं नु स्यास्त्वमनर्हा सुविग्रहे  ॥  ५।२०।११ ॥   

इदं ते चारु संजातं यौवनं व्यतिवर्तते ।  

यदतीतं पुनर्नैति स्रोतः शीघ्रमपामिव  ॥  ५।२०।१२ ॥   

स्त्रीरत्नमिति । मां प्राप्य हीति । हिः पादपूरणे अप्योर्थो वा । हे
सुविग्रहे मां प्राप्यापि कथमनर्हा स्याः  ॥  ५।२०।१११२ ॥   

  

त्वां कृत्वोपरतो मन्ये रूपकर्ता स विश्वसृक् ।  

न हि रूपोपमा त्वन्या तवास्ति शुभदर्शने  ॥  ५।२०।१३ ॥   

उपरतः निवृत्तः । अत्र इतिकरणं द्रष्टव्यम् । उत्तरोत्तरं सातिशयं रूपं
सिसृक्षुर्विधाता त्वां सृष्ट्वा इतःपरं सातिशयं रूपं स्रष्टुं न शक्यत इति
धिया सृष्टेरुपरत इति मन्य इत्यर्थः  ॥  ५।२०।१३ ॥   

  

त्वां समासाद्य वैदेहि रूपयौवनशालिनीम् ।  

कः पुमानतिवर्तेत साक्षादपि पितामहः  ॥  ५।२०।१४ ॥   

यद्यत् पश्यामि ते गात्रं शीतांशुसदृशानने ।  

तस्मिंस्तस्मिन् पृथुश्रोणि चक्षुर्मम निबद्ध्यते  ॥  ५।२०।१५ ॥   

भव मैथिलि भार्या मे मोहमेनं विसर्जय ।  

बह्वीनामुत्तमस्त्रीणामाहृतानामितस्ततः ।  

सर्वासामेव भद्रं ते ममाग्रमहिषी भव  ॥  ५।२०।१६ ॥   

लोकेभ्यो यानि रत्नानि सम्प्रमथ्याहृतानि वै ।  

तानि मे भीरु सर्वाणि राज्यं चैतदहं च ते  ॥  ५।२०।१७ ॥   

विजित्य पृथिवीं सर्वां नानानगरमालिनीम् ।  

जनकाय प्रदास्यामि तव हेतोर्विलासिनि  ॥  ५।२०।१८ ॥   

नेह पश्यामि लोके ऽन्यं यो मे प्रतिबलो भवेत् ।  

पश्य मे सुमहद्वीर्यमप्रतिद्वन्द्वमाहवे  ॥  ५।२०।१९ ॥   

त्वामिति । कः अतिवर्तेत? न को ऽपीत्यर्थः  ॥  ५।२०।१४१९ ॥   

  

असकृत् संयुगे भग्ना मया विमृदितध्वजाः ।  

अशक्ताः प्रत्यनीकेषु स्थातुं मम सुरासुराः  ॥  ५।२०।२० ॥   

असकृदिति । विमृदितध्वजाः भग्नव्यजाः । प्रत्यनीकेषु शत्रुषु मध्ये  ॥ 
५।२०।२० ॥   

  

इच्छया क्रियतामद्य प्रतिकर्म तवोत्तमम्  ॥  ५।२०।२१ ॥   

सप्रभाण्यवसज्यन्तां तवाङ्गे भूषणानि च ।  

साधु पश्यामि रूपं संयुक्तं प्रतिकर्मणा  ॥  ५।२०।२२ ॥   

इच्छयेति । प्रतिकर्म अलङ्कारः । "प्रतिकर्म प्रसाधनम्" इत्यमरः ।
अवसज्यन्ताम् अर्प्यन्ताम् । प्रतिकर्मणा संयुक्तं पश्यामि पश्येयम्  ॥ 
५।२०।२१२२ ॥   

  

प्रतिकर्माभिसंयुक्ता दाक्षिण्येन वरानने ।  

भुङ्क्ष्व भोगान् यथाकामं पिब भीरु रमस्व च  ॥  ५।२०।२३ ॥   

प्रतिकर्मेति । दाक्षिण्येन सरलत्वेन । भुङ्क्ष्व अनुभव । "दक्षिणे
सरलोदारौ"इत्यमरः  ॥  ५।२०।२३ ॥   

  

यथेष्टं च प्रयच्छ त्वं पृथिवीं वा धनानि च ।  

ललस्व मयि विस्रब्धा धृष्टमाज्ञापयस्व च ।  

मत्प्रसादाल्ललन्त्याश्च ललन्तां बान्धवास्तव  ॥  ५।२०।२४ ॥   

ऋद्धिं ममानुपश्य त्वं श्रियं भद्रे यशश्च मे  ॥  ५।२०।२५ ॥   

यथेष्टमिति । ललस्व प्रीतिं कुरु । "लल ईप्सायाम्" इति धातुः  ॥ 
५।२०।२४२५ ॥   

  

किं करिष्यसि रामेण सुभगे चीरवाससा ।  

निक्षिप्त विजयो रामो गत श्रीर्वनगोचरः ।  

व्रती स्थण्डिलशायी च शङ्के जीवति वा न वा  ॥  ५।२०।२६ ॥   

एवमात्मानं प्रशस्य रामं निन्दति किं करिष्यसीत्यादिना । निक्षिप्तविजयः
त्यक्तविजय इत्यर्थः । स्थण्डिलशायी भूतलशायी  ॥  ४।२०।२६ ॥   

  

नहि वैदेहि रामस्त्वां द्रष्टुं वाप्युपलप्स्यते ।  

पुरोबलाकैरसितैर्मेघैर्ज्योत्स्नामिवावृताम्  ॥  ५।२०।२७ ॥   

नहीति । वाशब्दो ऽवधारणे, द्रष्टुमपि नोपलप्स्यत एवेत्यर्थः ।
दर्शनमात्रफलमपि दर्शनं (च) न प्राप्स्यतीत्यर्थः पुरो ऽग्रे बलाका येषां
ते पुरोबलाकाः तैः । अनेन मेघानामतिविपुलतोच्यते । महामेघेष्वेव
बलाकासञ्चारवर्णनात्  ॥  ५।२०।२७ ॥   

  

न चापि मम हस्तात्त्वां प्राप्तुमर्हति राघवः ।  

हिरण्यकशिपुः कीर्तिमिन्द्रहस्तगतामिव  ॥  ५।२०।२८ ॥   

चारुस्मिते चारुदति चारुनेत्रे विलासिनि ।  

मनो हरसि मे भीरु सुपर्णः पन्नगं यथा  ॥  ५।२०।२९ ॥   

क्लिष्टकौशोयवसनां तन्वीमप्यनलङ्कृताम् ।  

त्वां दृष्ट्वा स्वेषु दारेषु रतिं नोपलभाम्यहम्  ॥  ५।२०।३० ॥   

न चापीति । हिरण्यकशिपुः कार्तिमिन्द्रहस्तगतामिवेति वैधर्म्यदृष्टान्तः ।
अत्र कीर्तिशब्देन भार्या लक्ष्यते । हिरण्यकशिपुरिन्द्रहस्तगतां भार्यां
पुनः प्राप्तवानित्येतत् भागवते प्रसिद्धम् । "व्यलुम्पन् राजशिबिरममरा
राज्यकाङ्क्षिणः । इन्द्रस्तु राजमहिषीं मातरं मम चाग्रहीत्
 ॥ "इत्यादिप्रह्लादवचनात् ॥  ५।२०।२८३०  ॥   

  

अन्तः पुरनिवासिन्यः स्त्रियः सर्वगुणान्विताः ।  

यावन्त्यो मम सर्वासामैश्वर्यं कुरु जानकि  ॥  ५।२०।३१ ॥   

मम ह्यसितकेशान्ते त्रैलोक्यप्रवराः स्त्रियः ।  

तास्त्वां परिचरिष्यन्ति श्रियमप्सरसो यथा  ॥  ५।२०।३२ ॥   

अन्तः पुरेति । ऐश्वर्यम् अन्तःपुरैश्वर्यम् । स्वामिनीत्वं कुरु
प्राप्नुहीत्यर्थः  ॥  ५।२०।३१३२ ॥   

  

यानि वैश्रवणे सुभ्रु रत्नानि च धनानि च ।  

तानि लोकांश्च सुश्रोणि मां च भुङ्क्ष्व यथासुखम्  ॥  ५।२०।३३ ॥   

न रामस्तपसा देवि न बलेन न विक्रमैः ।  

न धनेन मया तुल्यस्तेजसा यशसापि वा  ॥  ५।२०।३४ ॥   

भुङ्क्ष्व स्वाधीनं कुरु  ॥  ५।२०।३३३४ ॥   

  

पिब विहर रमस्व भुङ्क्ष्व भोगान् धननिचयं प्रदिशामि मेदिनीं च ।  

मयि लल ललने यथासुखं त्वं त्वयि च समेत्य ललन्तु बान्धवास्ते  ॥ 
५।२०।३५ ॥   

कुसुमिततरुजालसन्ततानि भ्रमरयुतानि समुद्रतीरजानि ।  

कनकविमलहारभूषिताङ्गी विहर मया सह भीरु काननानि  ॥  ५।२०।३६ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे विंशः
सर्गः  ॥  ५।२० ॥   

पिब, मद्यमिति शेषः । विहर सञ्चर । विहारशब्दस्य सञ्चारे ऽपि प्रयोगात्  ॥ 
५।२०।३५३६ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने विंशः सर्गः  ॥  ५।२० ॥   


