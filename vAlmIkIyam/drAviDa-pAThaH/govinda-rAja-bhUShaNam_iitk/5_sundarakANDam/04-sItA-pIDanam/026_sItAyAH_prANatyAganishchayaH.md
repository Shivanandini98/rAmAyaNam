+++
title = "०२६ सीतायाः प्राणत्यागनिश्चयः"
title_english = "026 Seetha decides to give up life"

+++


प्रसक्ताश्रुमुखीत्येवं ब्रुवन्ती जनकात्मजा ।  

अधोमुखमुखी बाला विलप्तुमुपचक्रमे  ॥  ५।२६।१ ॥   

उन्मत्तेव प्रमत्तेव भ्रान्तचित्तेव शोचती ।  

उपावृत्ता किशोरीव विवेष्टन्ती महीतले  ॥  ५।२६।२ ॥   

प्रसक्तेत्यादि । उन्मत्ता चित्तविभ्रमवती । "उन्मादश्चित्तविभ्रमः"
इत्युक्तेः । प्रमत्ता अनवधाना । "प्रमादो ऽनवधानता" इत्यमरः ।
भ्रान्तचित्ता अनवस्थितचित्ता । उपावृत्ता श्रमापनोदनार्थं वेष्टिता ।
किशोरीव बडवेव  ॥  ५।२६।१२ ॥   

  

राघवस्य प्रमत्तस्य रक्षसा कामरूपिणा ।  

रावणेन प्रमथ्याहमानीता क्रोशती बलात्  ॥  ५।२६।३ ॥   

राक्षसीवशमापन्ना भर्त्स्यमाना सुदारुणम् ।  

चिन्तयन्ती सुदुःखार्ता नाहं जीवितुमुत्सहे  ॥  ५।२६।४ ॥   

राघवस्येत्यादि । प्रमत्तस्य अनवहितस्य  ॥  ५।२६।३४ ॥   

  

नहि मे जीवितैरर्थो नैवार्थैर्न च भूषणैः ।  

वसन्त्या राक्षसीमध्ये विना रामं महारथम्  ॥  ५।२६।५ ॥   

अश्मसारमिदं नूनमथवाप्यजरामरम् ।  

हृदयं मम येनेदं न दुःखेनावशीर्यते  ॥  ५।२६।६ ॥   

धिङ्मामनार्यामसतीं या ऽहं तेन विना कृता ।  

मुहूर्तमपि रक्षामि जीवितं पापजीविता  ॥  ५।२६।७।  

का च मे जीविते श्रद्धा सुखे वा तं प्रियं विना ।  

भर्तारं सागरान्ताया वसुधायाः प्रियंवदम्  ॥  ५।२६।८ ॥   

भिद्यतां भक्ष्यतां वापि शरीरं विसृजाम्यहम् ।  

न चाप्यहं चिरं दुःखं सहेयं प्रियवर्जिता  ॥  ५।२६।९ ॥   

चरणेनापि सव्येन न स्पृशेयं निशाचरम् ।  

रावणं किं पुनरहं कामयेयं विगर्हितम्  ॥  ५।२६।१० ॥   

न हीति । मे जीवितैर्जीवनैः को ऽप्यर्थो नास्ति ।
केवलजीवितस्यानपेक्षितत्वेप्यर्थसहितत्वेन तदपेक्षा स्यात् नेत्याह
नैवार्थैर्न च भूषणैः । भूषणैरर्थैश्च सहितैर्जीवनैर्मेनार्थः । कुत
इत्यत्राह वसन्त्या इति । राक्षसीमध्यवासाद्रामविरहाच्च सर्वोपकरणसहितमपि
जीवितं नापेक्षितमित्यर्थः  ॥  ५।२६।५१० ॥   

  

प्रत्याख्यातं न जानाति नात्मानं नात्मनः कुलम् ।  

यो नृशंसस्वभावेन मां प्रार्थयितुमिच्छति  ॥  ५।२६।११ ॥   

प्रत्याख्यातं प्रत्याख्यानम् । भावे निष्ठा । आत्मानं स्वस्वरूपम्  ॥ 
५।२६।११ ॥   

  

छिन्ना भिन्ना विभक्ता वा दीप्तेवाग्नौ प्रदीपिता ।  

रावणं नोपतिष्ठेयं किं प्रलापेन वश्चिरम्  ॥  ५।२६।१२ ॥   

छिन्नेति । छिन्ना द्विखण्डतया कृता । भिन्ना दलिता । विभक्ता अवयवशः कृता
। दीप्तेव अग्नौ प्रदीपिता वा  ॥  ५।२६।१२ ॥   

  

ख्यातः प्राज्ञः कृतज्ञश्च सानुक्रोशश्च राघवः ।  

सद्वृत्तो निरनुक्रोशः शङ्के मद्भाग्यसंक्षयात्  ॥  ५।२६।१३ ॥   

एवं पातिव्रत्यदार्ढ्यमुक्त्वा रामस्यानागमने कारणानि बहुधा शङ्कते-- ख्यात
इत्यादिना । प्राज्ञः दोषवत्यपि गुणदर्शी । "न ते ऽम्बा मध्यमा माता
गर्हितव्या कथंचन" इत्युक्तम् । कृतज्ञः "कथंचिदुपकारेण कृतेनैकेन तुष्यति"
इत्युक्तरीत्या स्वाश्रितैः कृतं किंचित्कारं सर्वदा मनसिकुर्वन्नित्यर्थः
। सानुक्रोशः किंचित्कारकरणे "भृशं भवति दुःखितः" इत्युक्तरीत्या तेषां
व्यसने सति अतिदुःखितः राघवः, जनित्वार्जितानां गुणान्तराणामुपसंग्रहणमिदम्
। सद्वृत्तः परसमृद्ध्येकप्रयोजनः । ख्यातः एवं शत्रुगोष्ठ्यामपि प्रसिद्धः
। निरनुक्रोशः शङ्के अस्यामप्यवस्थायां सुखप्रदानाभावात् नृशंसमाशङ्के ।
मद्भाग्यसंक्षयात् मद्भाग्यविपर्ययेणैवं वैपरीत्यं जातम्  ॥  ५।२६।१३ ॥   

  

राक्षसानां सहस्राणि जनस्थाने चतुर्दश ।  

येनैकेन निरस्तानि स मां किं नाभिपद्यते  ॥  ५।२६।१४ ॥   

एकमात्रसहायः स किं करिष्यतीत्यत्राह राक्षसानामिति । जनस्थाने रक्षसां
चतुर्दशसहस्राणि एकेन येन रामेण निरस्तानि घातितानि सः नाभिपद्यते न रक्षति
 ॥  ५।२६।१४ ॥   

  

निरुद्धा रावणेनाहमल्पवीर्येण रक्षसा ।  

समर्थः खलु मे भर्ता रावणं हन्तुमाहवे  ॥  ५।२६।१५ ॥   

प्रबलो रावणः कथं निरस्य इत्यत्राह निरुद्धेति  ॥  ५।२६।१५ ॥   

  

विराधो दण्डकारण्ये येन राक्षसपुङ्गवः ।  

रणे रामेण निहतः स मां किं नाभिपद्यते  ॥  ५।२६।१६ ॥   

सामर्थ्यं निदर्शयति--विराध इति  ॥  ५।२६।१६ ॥   

  

कामं मध्ये समुद्रस्य लङ्केयं दुष्प्रधर्षणा ।  

न तु राघवबाणानां गतिरोधीह विद्यते  ॥  ५।२६।१७ ॥   

अस्तु रामः समर्थः, तथापि समुद्रमध्यस्था लङ्का दुष्प्रधर्षेत्याशङ्क्याह
काममिति । गतिरोधि गतिप्रतिबन्धकम्, किंचिदिति शेषः  ॥  ५।२६।१७ ॥   

  

किं तु तत्कारणं येन रामो दृढपराक्रमः ।  

रक्षसा ऽपहृतां भार्यामिष्टां नाभ्यवपद्यते  ॥  ५।२६।१८ ॥   

एतत्फलितमाह किन्त्विति  ॥  ५।२६।१८ ॥   

  

इहस्थां मां न जानीते शङ्के लक्ष्मणपूर्वजः ।  

जानन्नपि हि तेजस्वी धर्षणं मर्षयिष्यति  ॥  ५।२६।१९ ॥   

इहेति । लक्ष्मणपूर्वज इत्यनेन निरनुक्रोशत्वादिप्रसक्त्यभावः सूच्यते ।
मर्षयिष्यतीत्यत्र काकुरनुसन्धेया  ॥  ५।२६।१९ ॥   

  

हृतेति यो ऽधिगत्वा मां राघवाय निवेदयेत् ।  

गृध्रराजो ऽपि स रणे रावणेन निपातितः  ॥  ५।२६।२० ॥   

इहास्तीत्यज्ञाने हेतुमाह हृतेति  ॥  ५।२६।२० ॥   

  

कृतं कर्म महत्तेन मां तथा ऽभ्यवपद्यता ।  

तिष्ठता रावणद्वन्द्वे वृद्धेनापि जटायुषा  ॥  ५।२६।२१ ॥   

यदि मामिह जानीयाद्वर्तमानां स राघवः ।  

अद्य बाणैरभिक्रुद्धः कुर्याल्लोकमराक्षसम्  ॥  ५।२६।२२ ॥   

विधमेच्च पुरीं लङ्कां शोषयेच्च महोदधिम् ।  

रावणस्य च नीचस्य कीर्तिं नाम च नाशयेत्  ॥  ५।२६।२३ ॥   

प्रसङ्गादाहकृतमिति । अभ्यवपद्यता रक्षता । रावणद्वन्द्वे
रावणद्वन्द्वयुद्धे  ॥  ५।२६।२१२३ ॥   

  

ततो निहतनाथानां राक्षसीनां गृहे गृहे ।  

यथा ऽहमेवं रुदती तथा भूयो न संशयः  ॥  ५।२६।२४ ॥   

अहं यथा एवं रुदती रुदन्त्यस्मि । तथा निहतनाथानां राक्षसीनां गृहे गृहे
भूयः भूरि रुदन्त्यः भविष्यन्तीत्यर्थः  ॥  ५।२६।२४ ॥   

  

अन्विष्य रक्षसां लङ्कां कुर्याद् रामः सलक्ष्मणः ।  

न हि ताभ्यां रिपुर्दृष्टो मुहूर्तमपि जीवति  ॥  ५।२६।२५ ॥   

चिताधूमाकुलपथा गृध्रमण्डलसङ्कुला ।  

अतिरेण तु लङ्केयं श्मशानसदृशी भवेत्  ॥  ५।२६।२६ ॥   

अन्विष्येति । रक्षसां लङ्कामन्विष्य कुर्यात्, रिपुनाशनमिति शेषः  ॥ 
५।२६।२५२६ ॥   

  

अचिरेणैव कालेन प्रप्स्याम्येव मनोरथम् ।  

दुष्प्रस्थानो ऽयमाख्याति सर्वेषां वो विपर्ययम्  ॥  ५।२६।२७ ॥   

दुष्प्रस्थानः दुर्मार्गः, दुराचार इति यावत्  ॥  ५।२६।२७ ॥   

  

यादृशानीह दृश्यन्ते लङ्कायामशुभानि वै ।  

अचिरेण तु कालेन भविष्यति हतप्रभा  ॥  ५।२६।२८ ॥   

अशुभानि अशुभसूचकानि । हतप्रभेत्यत्र लङ्केत्यनुकर्षः । लङ्का अचिरेण कालेन
हतप्रभा भविष्यतीत्यत्र यादृशानि सूचकानि स्युः इह लङ्कायां
तादृशान्यशुभानि दृश्यन्त इत्यन्वयः  ॥  ५।२६।२८ ॥   

  

नूनं लङ्का हते पापे रावणे राक्षसाधमे ।  

शोषं यास्यति दुर्धर्षा प्रमदा विधवा यथा  ॥  ५।२६।२९ ॥   

नूनमिति । दुर्धर्षेति लङ्काविशेषणम्  ॥  ५।२६।२९ ॥   

  

पुण्योत्सवसमुत्था च नष्टभर्त्री सराक्षसी ।  

भविष्यति पुरी लङ्का नष्टभर्त्री यथा ऽङ्गना  ॥  ५।२६।३० ॥   

नूनं राक्षसकन्यानां रुदन्तीनां गृहे गृहे ।  

श्रोष्यामि नचिरादेव दुःखार्तानामिह ध्वनिम्  ॥  ५।२६।३१ ॥   

सान्धकारा हतद्योता हतराक्षसपुङ्गवा ।  

भविष्यति पुरी लङ्का निर्दग्धा रामसायकैः  ॥  ५।२६।३२ ॥   

पुण्योत्सवेभ्यस्समुत्था निकृत्तपुण्योत्सवेत्यर्थः । सराक्षसी
राक्षसीजनमात्रयुक्तेत्यर्थः ।  

इयं लङ्कापुरी । नष्टभर्त्री सराक्षसी अर्थात् हतराक्षसा नष्टभ्रर्त्री
अङ्गनेव पुण्योत्सवसमुत्था भविष्यतीत्यन्वयः  ॥  ५।२६।३०३२ ॥   

  

यदि नाम स शूरो मां रामो रक्तान्तलोचनः ।  

जानीयाद्वर्तमानां हि रावणस्य निवेशने  ॥  ५।२६।३३ ॥   

यदीति । रामः रावणस्य निवेशने मां वर्तमानाम् जानीयाद्यदि तदा लङ्का
निर्दग्धा भविष्यतीति पुर्वेण सम्बन्धः  ॥  ५।२६।३३ ॥   

  

अनेन तु नृशंसेन रावणेनाधमेन मे ।  

समयो यस्तु निर्दिष्टस्तस्य कालो ऽयमागतः  ॥  ५।२६।३४ ॥   

समयः द्वादशमासात्मकः सङ्केतः । तस्य कालः आगतः सन्निहितः
मासद्वयमात्रपरिशेषादिति भावः  ॥  ५।२६।३४ ॥   

  

अकार्यं ये न जानन्ति नैर्ऋताः पापकारिणः ।  

अधर्मात्तु महोत्पातो भविष्यति हि साम्प्रतम्  ॥  ५।२६।३५ ॥   

पापकारिणः ये नैर्ऋताः अधर्माद्धेतोः अकार्यं न जानन्ति,
तैर्महोत्पातस्संभविष्यति  ॥  ५।२६।३५ ॥   

  

नैते धर्मं विजानन्ति राक्षसाः पिशिताशनाः ।  

ध्रुवं मां प्रातराशार्थे राक्षसः कल्पयिष्यति  ॥  ५।२६।३६ ॥   

सा ऽहं कथं करिष्यामि तं विना प्रियदर्शनम् ।  

रामं रक्तान्तनयनमपश्यन्ती सुदुःखिता  ॥  ५।२६।३७ ॥   

एतदेव विवृणोति नैत इति  ॥  ५।२६।३६३७ ॥   

  

यदि कश्चित् प्रदाता मे विषस्याद्य भवेदिह ।  

क्षिप्रं वैवस्वतं देव पश्येयं पतिना विना  ॥  ५।२६।३८ ॥   

यदीति । पतिनेति नाभावः आर्षः  ॥  ५।२६।३८ ॥   

  

नाजानाज्जीवतीं रामः स मां लक्ष्मणपूर्वजः ।  

जानन्तौ तौ न कुर्यातां नोर्व्यां हि मम मार्गणम्  ॥  ५।२६।३९ ॥   

नूनं ममैव शोकेन स वीरो लक्ष्मणाग्रजः ।  

देवलोकमितो यातस्त्यक्त्वा देहं महीतले  ॥  ५।२६।४० ॥   

धन्या देवाः सगन्धर्वाः सिद्धाश्च परमर्षयः ।  

मम पश्यन्ति ये नाथं रामं राजीवलोचनम्  ॥  ५।२६।४१ ॥   

नाजानादिति । जीवतीं जीवन्तीम् । न न कुर्यातां कुर्यातामेव । तदाह वामनः
"संभाव्यनिषेधनिवर्तने द्वौ प्रतिषेधौ" इति  ॥  ५।२६।३९४१ ॥   

  

अथवा नहि तस्यार्थो धर्मकामस्य धीमतः ।  

मया रामस्य राजर्षेर्भार्यया परमात्मनः  ॥  ५।२६।४२ ॥   

अथवेति । धर्मकामस्य तस्य कामानपेक्षिण इत्यर्थः । मया भार्यया को ऽर्थः ।
परमात्मनः उत्कृष्टस्वभावस्य  ॥  ५।२६।४२ ॥   

  

दृश्यमाने भवेत् प्रीतिः सौहृदं नास्त्यपश्यतः ।  

नाशयन्ति कृतघ्नास्तु न रामो नाशयिष्यति  ॥  ५।२६।४३ ॥   

दृश्यमान इति । सौहृदं नास्त्यपश्यतः अदृश्यमाने प्रीतिर्न भवति ।
तस्माददृश्यायां मयि रामस्य किं प्रीतिर्नासीदित्यर्थः । एवमाशङ्कितं
प्रतिषेधति नाशयन्तीति । कृतघ्नाः प्रथममुत्पन्नां प्रीतिं नाशयन्ति । नतु
सामो नाशयिष्यति, मयि प्रीतिमिति शेषः  ॥  ५।२६।४३ ॥   

  

किन्नु मे न गुणाः केचित् किंवा भाग्यक्षयो मम ।  

या ऽहं सीदामि रामेण हीना मुख्येन भामिनी  ॥  ५।२६।४४ ॥   

किन्न्विति । न गुणाः दुष्कृतानि  ॥  ५।२६।४४ ॥   

  

श्रेयो मे जीवितान्मर्तुं विहीनाया महात्मनः ।  

रामादक्लिष्टचारित्राच्छूराच्छत्रुनिबर्हणात्  ॥  ५।२६।४५ ॥   

श्रेय इति । मर्तुमिति भावार्थे तुमुन्, मरणमित्यर्थः । महात्मनः
रामाद्विहीनायाः महात्मना रामेण हीनायाः । तृतीयार्थे प़ञ्चमी  ॥ 
५।२६।४५ ॥   

  

अथवा न्यस्तशस्त्रौ तौ वने मुलफलाशिनौ ।  

भ्रातरौ हि नरश्रेष्ठौ संवृत्तौ वनगोचरौ  ॥  ५।२६।४६ ॥   

अथवेति । न्यस्तशस्त्रौ संवृत्तौ किमिति संबन्धः  ॥  ५।२६।४६ ॥   

  

अथवा राक्षसेन्द्रेण रावणेन दुरात्मना ।  

छद्मना सादितौ शूरौ भ्रातरौ रामलक्ष्मणौ  ॥  ५।२६।४७ ॥   

सादितौ हतौ  ॥  ५।२६।४७ ॥   

  

सा ऽहमेवं गते काले मर्तुमिच्छामि सर्वथा ।  

न च मे विहितो मृत्युरस्मिन् दुःखे ऽपि वर्तति  ॥  ५।२६।४८ ॥   

वर्तति वर्तमाने  ॥  ५।२६।४८ ॥   

  

धन्याः खलु महात्मानो मुनयस्त्यक्तकिल्बिषाः ।  

जितात्मानो महाभागा येषां न स्तः प्रियाप्रिये  ॥  ५।२६।४९ ॥   

महात्मानः महाधैर्याः । त्यक्तकिल्बिषाः त्यक्तपापाः । जितात्मानः
जितान्तःकरणाः । महाभागाः महाभाग्याः  ॥  ४।२६।४९ ॥   

  

प्रियान्न संभवेद्दुःखमप्रियादधिकं भयम् ।  

ताभ्यां हि ये वियुज्यन्ते नमस्तेषां महात्मनाम्  ॥  ५।२६।५० ॥   

प्रियान्न संभवेद्दुःखं किंतु सुखमेव भवेदित्यर्थः । प्रियात्
अनुकूलवस्तुनः । अप्रियात् प्रतिकूलवस्तुनः । अधिकं भयम् अधिकं दुःखम् ।
ताभ्यां प्रियाप्रियाभ्याम् । नमस्तेषां त एव सर्वोत्तमा इत्यर्थः  ॥ 
५।२६।५० ॥   

  

सा ऽहं त्यक्ता प्रियेणेह रामेण विदितात्मना ।  

प्राणांस्त्यक्ष्यामि पापस्य रावणस्य गता वशम्  ॥  ५।२६।५१ ॥   

इत्यार्षो श्रीरामायणे वाल्मीकीये आदिकाव्ये श्रीमत्सुन्दरकाण्डे षड्विंशः
सर्गः  ॥  ५।२६ ॥   

सा ऽहमिति । सा ऽहं तद्विलक्षणा अहम्, केवलप्रियपरेत्यर्थः । प्रियेण
त्यक्ता अप्रियं प्राप्ता , प्राणांस्त्यक्ष्यामीत्यर्थः  ॥  ५।२६।५१ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने षड्विंशः सर्गः  ॥  ५।२६ ॥   


