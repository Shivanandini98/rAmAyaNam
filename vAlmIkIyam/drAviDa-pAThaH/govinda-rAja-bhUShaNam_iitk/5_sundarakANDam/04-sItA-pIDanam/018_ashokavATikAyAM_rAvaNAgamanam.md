+++
title = "०१८ अशोकवाटिकायां रावणागमनम्"
title_english = "018 Ravana comes to Seetha"

+++


तथा विप्रेक्षमाणस्य वनं पुष्पितपादपम् ।  

विचिन्वतश्च वैदेहीं किंचिच्छेषा निशा ऽभवत्  ॥  ५।१८।१ ॥   

तथेत्यादि । विप्रेक्षमाणस्य विचिन्वतश्च । विप्रेक्षमाणे विचिन्वति च
तस्मिन्नित्यर्थः । " यस्य च भावेन।" इत्यर्थे षष्ठी  ॥  ५।१८।१ ॥   

  

षडङ्गवेदविदुषां क्रतुप्रवरयाजिनाम् ।  

शुश्राव ब्रह्मघोषांश्च विरात्रे ब्रह्मरक्षसाम्  ॥  ५।१८।२ ॥   

अथ मङ्गलवादित्रैः शब्दैः श्रोत्रमनोहरैः ।  

प्राबुध्यत महाबाहुर्दशग्रीवो महाबलः  ॥  ५।१८।३ ॥   

विबुध्य तु यथाकाले राक्षसेन्द्रः प्रतापवान् ।  

स्रस्तमाल्याम्बरधरो वैदेहीमन्वचिन्तयत्  ॥  ५।१८।४ ॥   

विरात्रे अपररात्रे । "अहस्सर्वैकदेशसङ्ख्यातपुण्याच्च रात्रेः" इत्यत्र
चकारादव्ययादुत्तरस्य रात्रिशब्दस्य समासान्तो ऽच् प्रत्ययः ।
ब्रह्मरक्षसां ब्राह्मणत्वविशिष्टरक्षसाम् । ब्रह्मघोषान् वेदघोषान्  ॥ 
५।१८।२४ ॥   

  

भृशं नियुक्तस्तस्यां च मदनेन मदोत्कटः ।  

न स तं राक्षसः कामं शशाकात्मनि गूहितुम्  ॥  ५।१८।५ ॥   

स सर्वाभरणैर्युक्तो बिभ्रच्छ्रियमनुत्तमाम् ।  

तां नगैर्बहुभिर्जुष्टां सर्वपुष्पफलोपगैः  ॥  ५।१८।६ ॥   

वृतां पुष्करिणीभिश्च नानापुष्पोपशोभिताम् ।  

सदामदैश्च विहगैर्विचित्रां परमाद्भुताम्  ॥  ५।१८।७ ॥   

नियुक्तः प्रेरितः  ॥  ५।१८।५७ ॥   

  

ईहामृगैश्च विविधैर्जुष्टां दृष्टिमनोहरैः ।  

वीथीः संप्रेक्षमाणश्च मणिकाञ्चनतोरणाः  ॥  ५।१८।८ ॥   

नानामृगगणाकीर्णां फलैः प्रपतितैर्वृताम् ।  

अशोकवनिकामेव प्राविशत् सन्ततद्रुमाम्  ॥  ५।१८।९ ॥   

वीथीः उद्यानवीथीः  ॥  ५।१८।८९ ॥   

  

अङ्गनाशतमात्रं तु तं व्रजन्तामनुव्रजत् ।  

महेन्द्रमिव पौलस्त्यं देवगन्धर्वयोषितः  ॥  ५।१८।१० ॥   

महेन्द्रं देवगन्धर्वयोषित इव व्रजन्तं तम् अङ्गनाशतमात्रम् अनुव्रजत्
अन्वव्रजत्  ॥  ५।१८।१० ॥   

  

दीपिकाः काञ्चनीः काश्चिज्जगृहृस्तत्र योषितः ।  

वालव्यजनहस्ताश्च तालवृन्तानि चापराः  ॥  ५।१८।११ ॥   

तालवृन्तानि व्यजनानि  ॥  ५।१८।११ ॥   

  

काञ्चनैरपि भृङ्गारैर्जहुः सलिलमग्रतः ।  

मण्डलाग्रान् बृसीं चैव गृह्यान्याः पृष्ठतो ययुः  ॥  ५।१८।१२ ॥   

भृङ्गारैः कनकालुकाभिः । "भृङ्गारः कनकालुका " इत्यमरः । मण्डलाग्रान्
असिविशेषान् । " मण्डलाग्रो नतार्थकः" इति वैजयन्ती । बृसीम् आस्तरणम् ।
गृह्य गृहीत्वा  ॥  ५।१८।१२ ॥   

  

काचिद्रत्नमयीं स्थालीं पूर्णां पानस्य भामिना ।  

दक्षिणा दक्षिणेनैव तदा जग्राह पाणिना  ॥  ५।१८।१३ ॥   

राजहंसप्रतीकाशं छत्रं पूर्णशशिप्रभम् ।  

सौवर्णदण्डमपरा गृहीत्वा पृष्ठतो ययौ  ॥  ५।१८।१४ ॥   

निद्रामदपरीताक्ष्यो रावणस्योत्तमाः स्त्रियः ।  

अनुजग्मुः पतिं वीरं धनं विद्युल्लता इव  ॥  ५।१८।१५ ॥   

काचिदिति । पानस्य पूर्णां पीयत इति पानं मधु तस्य पूर्णां तेन पूर्णाम् ।
"पूरणगुण०" इत्यादिना सुहितार्थयोगे षष्ठीसमासनिषेधज्ञापकादत्र षष्ठी ।
स्थालीं पात्रीम्  ॥  ५।१८।१३१५ ॥   

  

व्याविद्धहारकेयूराः समामृदितवर्णकाः ।  

समागलितकेशान्ताः सस्वेदवदनास्तथा  ॥  ५।१८।१६ ॥   

घूर्णन्त्यो मदशेषेण निद्र्या च शुभाननाः ।  

स्वेदक्लिष्टाङ्गकुसुमाः सुमाल्याकुलमूर्धजाः  ॥  ५।१८।१७ ॥   

प्रयान्तं नैर्ऋतपतिं नार्यो मदिरलोचनाः ।  

बहुमानाच्च कामाच्च प्रिया भार्यास्तमन्वयुः  ॥  ५।१८।१८ ॥   

व्याविद्धेति । व्याविद्धाः व्यत्यस्ततया न्यस्ताः । समामृदितवर्णकाः
सम्मृष्टानुलेपनाः । "अङ्गरागः समालम्भो वर्णकश्च विलेपनम् ।" इति निघण्टुः
 ॥  ५।१८।१६१८ ॥   

  

स च कामपराधीनाः पतिस्तासां महाबलः ।  

सीतासक्तमना मन्दो मदाञ्चितगतिर्बभौ  ॥  ५।१८।१९ ॥   

ततः काञ्चीनिनादं च नूपुराणां च निःस्वनम् ।  

शुश्राव परमस्त्रीणां स कपिर्मारुतात्मजः  ॥  ५।१८।२० ॥   

मदेनाञ्चिता गतिर्यस्य स मदाञ्चितगतिः  ॥  ५।१८।१९२० ॥   

  

तं चाप्रतिमकर्माणमचिन्त्यबलपौरुषम् ।  

द्वारदेशमनुप्राप्तं ददर्श हनुमान् कपिः  ॥  ५।१८।२१ ॥   

तं चेत्यादि । द्वारदेशम् अशोकवनद्वारदेशम्  ॥  ५।१८।२१ ॥   

  

दीपिकाभिरनेकाभिः समन्तादवभासितम् ।  

गन्धतैलावसिक्ताभिर्ध्रियमाणाभिरग्रतः  ॥  ५।१८।२२ ॥   

गन्धतैलं गन्धवासिततैलम्  ॥  ५।१८।२२ ॥   

  

कामदर्पमदैर्युक्तं जिह्मताम्रायतेक्षणम् ।  

समक्षमिव कन्दर्पमपविद्धशरासनम्  ॥  ५।१८।२३ ॥   

समक्षं प्रत्यक्षम् । अपविद्धशरासनम् अधृतशरासनम्  ॥  ५।१८।२३ ॥   

  

मथितामृतफेनाभमरजो वस्त्रमुत्तमम् ।  

सलीलमनुकर्षन्तं विमुक्तं सक्तमङ्गदे  ॥  ५।१८।२४ ॥   

मथितामृतफेनाभं मथितं तक्रम् अमृतं धारोष्णं तयोर्यत् फेनं तदाभम् । "
निरम्बु बोलं मथितं धारोष्णं त्वमृतं पयः" इत्युभयत्र वैजयन्ती । विमुक्तं
स्वस्थानात्प्रचलितम् अङ्गदे सक्तं वस्त्रं सलीलं यथा भवति तथा
अनुकर्षन्तमित्यन्वयः  ॥  ५।१८।२४ ॥   

  

तं पत्रविटपे लीनः पत्रपुष्पघनावृतः ।  

समीपमिव संक्रान्तं निध्यातुमुपचक्रमे  ॥  ५।१८।२५ ॥   

अवेक्षमाणस्तु ततो ददर्श कपिकुञ्जरः ।  

रूपयौवनसम्पन्ना रावणस्य वरस्त्रियः  ॥  ५।१८।२६ ॥   

तमिति । पत्रविटपे पत्रवति विटपे । लीनः छन्नः । पत्रपुष्पघनावृतः
पत्रपुष्पसमूहावृतः । इवशब्दो वाक्यालङ्कारे । यद्वा दूरे समागतमपि तेजसा
समीपे संक्रान्तमिव स्थितम् । तं निध्यातुं द्रष्टुमुपचक्रमे । "निर्वर्णनं
तु निध्यानं दर्शनालोकनेक्षणम्" इत्यमरः  ॥  ४।१८।२५२६ ॥   

  

ताभिः परिवृतो राजा सुरूपाभिर्महायशाः ।  

तन्मृगद्विजसंवुष्टं प्रविष्टः प्रमदावनम्  ॥  ५।१८।२७ ॥   

प्रमदावनम् अन्तःपुरोद्यानम्  ॥  ५।१८।२७ ॥   

  

क्षीबो विचित्राभरणः शङ्कुकर्णो महाबलः ।  

तेन विश्रवसः पुत्रः स दृष्टो राक्षसाधिपः  ॥  ५।१८।२८ ॥   

वृतः परमनारीभिस्ताराभिरिव चन्द्रमाः ।  

तं ददर्श महातेजास्तेजोवन्तं महाकपिः  ॥  ५।१८।२९ ॥   

क्षीब इति । क्षीबः मत्तः । शङ्कुकर्णः गर्वेण स्तब्धकर्ण इत्यर्थः  ॥ 
५।१८।२८२९ ॥   

  

रावणो ऽयं महाबाहुरिति संचिन्त्य वानरः ।  

अवप्लुतो महातेजा हनुमान् मारुतात्मजः  ॥  ५।१८।३० ॥   

अवप्लुतः अवरुढः । रावणचेष्टास्सर्वा द्रष्टुं पूर्वस्थानादधःशाखां
समाश्रित इत्यर्थः  ॥  ५।१८।३० ॥   

  

स तथा प्युग्रतेजाः सन् निर्धूतस्तस्य तेजसा ।  

पत्रगुह्यान्तरे सक्तो हनुमान् संवृतो ऽभवत्  ॥  ५।१८।३१ ॥   

स तामसितकेशान्तां सुश्रोणीं संहतस्तनीम् ।  

दुदृक्षुरसितापाङ्गामुपावर्तत रावणः  ॥  ५।१८।३२ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे अष्टादशः
सर्गः  ॥  ५।१८ ॥   

सः हनुमान् । तथा पूर्वोक्तरीत्या । उग्रतेजास्सन्नपि । तस्य रावणस्य ।
तेजसा निर्धूतः सन् । पत्रगुह्यान्तरे पत्रगूढप्रदेशे । संवृतो ऽभवत् गूढो
ऽभवत्  ॥  ५।१८।३१३२ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डाव्याखयाने अष्टादशः सर्गः  ॥  ५।१८ ॥   


