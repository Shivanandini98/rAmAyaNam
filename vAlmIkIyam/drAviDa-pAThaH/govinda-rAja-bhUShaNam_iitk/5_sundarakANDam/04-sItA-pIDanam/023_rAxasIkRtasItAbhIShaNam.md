+++
title = "०२३ राक्षसीकृतसीताभीषणम्"
title_english = "023 Ogres frighten Seetha"

+++


इत्युक्त्वा मैथिलीं राजा रावणः शत्रुरावणः ।  

संदिश्य च ततः सर्वा राक्षसीर्निर्जगाम ह  ॥  ५।२३।१ ॥   

निष्क्रान्ते राक्षसेन्द्रे तु पुनरन्तःपुरं गते ।  

राक्षस्यो भीमरूपास्ताः सीतां समभिदुद्रुवुः  ॥  ५।२३।२ ॥   

ततः सीतामुपागम्य राक्षस्यः क्रोधमूर्च्छिताः ।  

परं परुषया वाचा वैदेहीमिदमब्रुवन्  ॥  ५।२३।३ ॥   

पौलस्त्यस्य वरिष्ठस्य रावणस्य महात्मनः ।  

दशग्रीवस्य भार्यात्वं सीते न बहु मन्यसे  ॥  ५।२३।५ ॥   

इत्युक्त्वेत्यादि  ॥  ५।२३।१५ ॥   

  

प्रजापतीनां षण्णां तु चतुर्थो यः प्रजापतिः ।  

मानसो ब्रह्मणः पुत्रः पुलस्त्य इति विश्रुतः  ॥  ५।२३।६ ॥   

पुलस्त्यस्य तु तेजस्वी महर्षिर्मानसः सुतः ।  

नाम्ना स विश्रवा नाम प्रजापतिसमप्रभः  ॥  ५।२३।७ ॥   

तस्य पुत्रो विशालाक्षि रावणः शत्रुरावणः ।  

तस्य त्वं राक्षसेन्द्रस्य भार्या भवितुमर्हसि  ॥  ५।२३।८ ॥   

मयोक्तं चारुसर्वाङ्गि वाक्यं किन्नानुमन्यसे ।  

ततो हरिजटा नाम राक्षसी वाक्यमब्रवीत् ।  

विवर्त्य नयने कोपान्मार्जारसदृशेक्षणा  ॥  ५।२३।९ ॥   

येन देवास्त्रयस्त्रिंशद्देवराजश्च निर्जिताः ।  

भर्त्सयन्ती तदा घोरमिदं वचनमब्रवीत्  ॥  ५।२३।१० ॥   

वीर्योत्सिक्तस्य शूरस्य सङ्ग्रामेष्वनिवर्तिनः ।  

बलिनो वीर्ययुक्तस्य भार्यात्वं किं न लप्स्यसे  ॥  ५।२३।१२ ॥   

प्रजापतीनामिति । "मरीचिरत्र्यङ्गिरसौ पुलस्त्यः पुलहः क्रतुः" इति षट्
प्रजापतयः । तेषां चतुर्थः पुलस्त्य  ॥  ५।२३।६१२ ॥   

  

प्रियां बहुमतां भर्यां त्यक्त्वा राजा महाबलः ।  

सर्वासां च महाभागां त्वामुपैष्यति रावणः  ॥  ५।२३।१३ ॥   

समृद्धं स्त्रीसहस्रेण नानारत्नोपशोभितम् ।  

अन्तःपुरं समुत्सृज्य त्वामुपैष्यति रावणः  ॥  ५।२३।१४ ॥   

अन्या तु विकटा नाम राक्षसी वाक्यमब्रवीत्  ॥  ५।२३।१५ ॥   

असकृद्देवता युद्धे नागगन्धर्वदानवाः ।  

निर्जिताः समरे येन स ते पार्श्वमुपागतः  ॥  ५।२३।१६ ॥   

तस्य सर्वसमृद्धस्य रावणस्य महात्मनः ।  

किमद्य राक्षसेन्द्रस्य भार्यात्वं नेच्छसे ऽधमे ।  

ततस्तु दुर्मुखी नाम राक्षसी वाक्यमब्रवीत्  ॥  ५।२३।१७ ॥   

प्रियामिति । सर्वासां प्रियां बहुमताम् महाभागां च भार्यां मन्दोदरीं
त्यक्त्वा त्वामुपैष्यति  ॥  ५।२३।१३१७ ॥   

  

यस्य सूर्यो न तपति भीतो यस्य च मारुतः ।  

न वाति स्मायतापाङ्गे किं त्वं तस्य न तिष्ठसि  ॥  ५।२३।१८ ॥   

यस्य यस्मात् । तस्य न तिष्ठसि तस्मै न तिष्ठसे ।
प्रकाशनार्थेप्यार्षत्वात्परस्मैपदं षष्ठी च  ॥  ५।२३।१८ ॥   

  

पुष्पवृष्टिं च तरवो मुमुचुर्यस्य वै भयात् ।  

शैलाश्च सुभ्रूः पानीयं जलदाश्च यदेच्छति  ॥  ५।२३।१९ ॥   

तस्य नैर्ऋतराजस्य राजराजस्य भामिनि ।  

किं त्वं न कुरुषे बुद्धिं भार्यार्थे रावणस्य हि  ॥  ५।२३।२० ॥   

पुष्पवृष्टिमित्यादि । शैलाश्च पानीयं रावणः यदेच्छति तदा मुञ्चन्तीति
विपरिणम्यते  ॥  ५।२३।१९२० ॥   

  

साधु ते तत्त्वतो देवि कथितं साधु भामिनि ।  

गृहाण सुस्मिते वाक्यमन्यथा न भविष्यसि  ॥  ५।२३।२१ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
त्रयोविंशः सर्गः  ॥  ५।२३ ॥   

साधु ते कथितम् साधु गृहाणेति साधुशब्दद्वयस्य निर्वाहः  ॥  ५।२३।२१ ॥   

इति गोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने त्रयोविंशः सर्गः  ॥  ५।२३ ॥   


