+++
title = "०६५ हनुमता सीतासन्देशनिवेदनम्"
title_english = "065 Hanuma conveys Seetha s message to Sri Rama"

+++


ततः प्रस्रवणं शैलं ते गत्वा चित्रकाननम् ।  

प्रणम्य शिरसा रामं लक्ष्मणं च महाबलम्  ॥  ५।६५।१  ॥   

तत इति  ॥  ५।६५।१  ॥   

  

युवराजं पुरस्कृत्य सुग्रीवमभिवाद्य च ।  

प्रवृत्तिमथ सीतायाः प्रवक्तुमुपचक्रमुः  ॥  ५।६५।२  ॥   

प्रवृत्तिं वार्ताभ्  ॥  ५।६५।२  ॥   

  

रावणान्तःपुरे रोधं राक्षसीभिश्च तर्जनम् ।  

रामे समनुरागं च यश्चायं समयः कृतः ।  

एतदाख्यान्ति ते सर्वे हरयो रामसन्निधौ  ॥  ५।६५।३  ॥   

वैदेहीमक्षतां श्रुत्वा रामस्तूत्तरमब्रवीत्  ॥  ५।६५।४  ॥   

क्व सीता वर्तते देवी कथं च मयि वर्तते ।  

एतन्मे सर्वमाख्यात वैदेहीं प्रति वानराः  ॥  ५।६५।५  ॥   

रामस्य गदितं श्रुत्वा हरयो रामसन्निधौ ।  

चोदयन्ति हनूमन्तं सीतावृत्तान्तकोविदम्  ॥  ५।६५।६  ॥   

रोधं निरोधम् । यश्चायं समयः कृः, मासद्वयादूर्ध्वं हनिष्यामीति यः सङ्केतो
रावणेन कृत इत्यर्थः । मासशब्दः पक्षपर इत्युक्तं प्राक् । तमिति शेषः  ॥ 
५।६५।३६  ॥   

  

श्रुत्वा तु वचनं तेषां हनुमान् मारुतात्मजः ।  

प्रणम्य शिरसा देव्यै सीतायै तां दिशं प्रति ।  

उवाच वाक्यं वाक्यज्ञः सीताया दर्शनं यथा  ॥  ५।६५।७  ॥   

श्रुत्वा त्वित्यादि । प्रणामश्च सीतायाः स्मरणकृत इति बोध्यम् । सीताया
दर्शनं यथेति । येन प्रकारेण सीतादर्शनं जातं तेन प्रकारेणोवाचेत्यन्वयः  ॥ 
५।६५।७  ॥   

  

समुद्रं लङ्घयित्वा ऽहं शतयोजनमायतम् ।  

अगच्छं जानकीं सीतां मार्गमाणो दिदृक्षया  ॥  ५।६५।८  ॥   

दिदृक्षया न तु श्रोतुमिच्छया मार्गमाण इत्यर्थः  ॥  ५।६५।८  ॥   

  

तत्र लङ्केति नगरी रावणस्य दुरात्मनः ।  

दक्षिणस्य समुद्रस्य तीरे वसति दक्षिणे  ॥  ५।६५।९  ॥   

तत्र लङ्घने कृते सति  ॥  ५।६५।९  ॥   

  

तत्र दृष्टा मया सीता रावणान्तःपुरे सती ।  

संन्यस्य त्वयि जीवन्ती रामा राम मनोरथम्  ॥  ५।६५।१०  ॥   

दृष्टा मे राक्षसीमध्ये तर्ज्यमाना मुहुर्मुहुः ।  

राक्षसीभिर्विरूपाभी रक्षिता प्रमदावने  ॥  ५।६५।११  ॥   

हे राम रामा सीता त्वयि मनोरथं स्वाभिलाषम् संन्यस्य जीवन्ती, त्वदभिलाषेण
धृतजीवितेत्यर्थः  ॥  ५।६५।१०,११  ॥   

  

दुःखमासाद्यते देवी तथा ऽदुःखोचिता सती  ॥  ५।६५।१२  ॥   

दुःखमित्यर्धम् । आसाद्यते आसीदिति । आर्षो यत्  ॥  ५।६५।१२  ॥   

  

रावणान्तःपुरे रुद्धा राक्षसीभिः सुरक्षिता ।  

एकवेणीधरा दीना त्वयि चिन्तापरायणा  ॥  ५।६५।१३  ॥   

अधःशय्या विवर्णाङ्गी पद्मिनीव हिमागमे ।  

रावणाद्विनिवृत्तार्था मर्तव्यकृतनिश्चया ।  

देवी कथंचित् काकुत्स्थ त्वन्मना मार्गिता मया  ॥  ५।६५।१४  ॥   

इक्ष्वकुवंशविख्यातिं शनैः कीर्तयता ऽनघ ।  

सा मया नरशार्दूल विश्वासमुपपादिता  ॥  ५।६५।१५  ॥   

एकवेणीधरा त्रिधाविभागं विना बद्धः केशपाशः एकवेणीत्युच्यते । अधःशय्या
स्थण्डिलशायिनी । मर्तव्ये मरणे कृतनिश्चया  ॥  ५।६५।१३१५  ॥   

  

ततः सम्भाषिता देवी सर्वमर्थं च दर्शिता ।  

रामसुग्रीवसख्यं च श्रुत्वा प्रीतिमुपागता  ॥  ५।६५।१६  ॥   

सर्वमर्थं च दर्शिता सुग्रीवसख्यप्रभृतिसर्वमर्थं च बोधिता  ॥  ५।६५।१६  ॥   

  

नियतः समुदाचारो भक्तिश्चास्यास्तथा त्वयि  ॥  ५।६५।१७  ॥   

एवं मया महाभागा दृष्टा जनकनन्दिनी ।  

उग्रेण तपसा युक्ता त्वद्भक्त्या पुरुषर्षभ  ॥  ५।६५।१८  ॥   

समुदाचारः परपुरुषाचिन्तकत्वादिः । त्वयि भक्तिश्च, वर्तत इति शेषः । तपसा
अनशनेन  ॥  ५।६५।१७,१८  ॥   

  

अभिज्ञानं च मे दत्तं यथा वृत्तं तवान्तिके ।  

चित्रकूटे महाप्राज्ञ वायसं प्रति राघव  ॥  ५।६५।१९  ॥   

अभिज्ञानं चिह्नभूतं वाक्यम्, तवान्तिके पूर्वं यथा येन प्रकारेण जातं तथा
दत्तमित्यर्थः । तदेव दर्शयति चित्रकूट इति, सदस्यवक्तव्यत्वात् सूचनोक्तिः
 ॥  ५।६५।१९  ॥   

  

विज्ञाप्यश्च नरव्याघ्रो रामो वायुसुत त्वया ।  

अखिलेनेह यद् दृष्टमिति मामाह जानकी  ॥  ५।६५।२०  ॥   

अखिलेनेति । रावणागमनादिकमित्यर्थः  ॥  ५।६५।२०  ॥   

  

अयं चास्मै प्रदातव्यो यत्नात् सुपरिरक्षितः ।  

ब्रुवता वचनान्येवं सुग्रीवस्योपशृण्वतः  ॥  ५।६५।२१  ॥   

अयं चास्मा इत्यादि । सुग्रीवस्योपश्रृण्वतः सुग्रीवे समीपे श्रृण्वति सति
। एवम् एष चूडामणिरित्यारभ्य रक्षसां वशमागतेत्यन्तवक्ष्यमाणप्रकारेण ।
वचनानि रामं प्रति मयोक्तवचनानि । ब्रुवता त्वया  ॥  ५।६५।२१  ॥   

  

एष चूडामणिः श्रीमान् मया सुपरिरक्षितः ।  

मनःशिलायास्तिलको गण्डपार्श्वे निवेशितः  ॥  ५।६५।२२  ॥   

त्वया प्रनष्टे तिलके तं किल स्मर्तुमर्हसि ।  

एष निर्यातितः श्रीमान् मया ते वारिसम्भवः  ॥  ५।६५।२३  ॥   

एतं दृष्ट्वा प्रमोदिष्ये व्यसने त्वामिवानघ ।  

जीवितं धारयिष्यामि मासं दशरथात्मज ।  

ऊर्ध्वं मासान्न जीवयं रक्षसां वशमागता  ॥  ५।६५।२४  ॥   

अयं मणिरित्यर्थः । प्रदातव्यः  ॥  ५।६५।२२२४  ॥   

  

इति मामब्रवीत्सीता कृशाङ्गी धर्मचारिणी ।  

रावणान्तःपुरे रुद्धा मृगीवोत्फुल्ललोचना  ॥  ५।६५।२५  ॥   

मृगीवोत्फुल्ललोचना, त्रासातिशयादिति भावः  ॥  ५।६५।२५  ॥   

  

एतदेव मया ऽ ऽख्यातं सर्वं राघव यद्यथा ।  

सर्वथा सागरजले सन्तारः प्रविधीयताम्  ॥  ५।६५।२६  ॥   

सन्तीर्यते ऽनेनेति सन्तारः सेतुः  ॥  ५।६५।२६  ॥   

  

तौ जाताश्वासौ राजपुत्रौ विदित्वा तच्चाभिज्ञानं राघवाय प्रदाय ।  

देव्या चाख्यातं सर्वमेवानुपूर्व्याद्वाचा सम्पूर्णं वायुपुत्रः शशंस  ॥ 
५।६५।२७  ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
पञ्चषष्टितमः सर्गः  ॥  ५।६५  ॥   

ताविति । पूर्ववद्वैश्वदेवीवृत्तम् । समुद्रतरणे सुरसानिरसनादिकम्
अक्षवधलङ्कादहनादिकं सजातीयेभ्यः पूर्वमुक्तमपि प्रभुसन्निधावात्मश्लाघायां
पर्यवस्येदिति नोक्तमिति ध्योयम् । स्ववृत्तान्तं सर्वमाख्यातवानिति
सामान्येन वक्तुं युक्तत्वे ऽप्यङ्गदसन्निधौ प्रपञ्चनं
गोप्यविशेषगोपनार्थम् । अत्र त्वप्रपञ्चनम् अकथनीयाकथनार्थं चेति ज्ञेयम् ।
अस्मिन्सर्गे सार्धसप्तविंशतिश्लोकाः  ॥  ५।६५।२७ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने पञ्चषष्टितमः सर्गः  ॥  ५।६५  ॥   


