+++
title = "०६२ दधिमुखेन किष्किन्धानिवर्तनम्"
title_english = "062 Dadhimukha departs to Kishkindha"

+++


तानुवाच हरिश्रेष्ठो हनुमान् वानरर्षभः ।  

अव्यग्रमनसो यूयं मधु सेवत वानराः ।  

अहमावारयिष्यामि युष्माकं परिपन्थिनः  ॥  ५।६२।१  ॥   

श्रुत्वा हनुमतो वाक्यं हरीणां प्रवरो ऽङ्गदः ।  

प्रत्युवाच प्रसन्नात्मा पिबन्तु हरयो मधु  ॥  ५।६२।२  ॥   

तानित्यादि । तान् दधिमुखकलहव्याकुलितान् । अन्ये तु तानुवाचेत्यादिना
पूर्वसर्गोक्तं संक्षोपेणानूद्य उपरि गच्छतीत्याचक्षते । अपरे तु सर्गमुखे
केचिच्छ्लोकाः पतिताः इत्याहुः  ॥  ५।६२।१,२  ॥   

  

अवश्यं कृतकार्यस्य वाक्यं हनुमतो मया ।  

अकार्यमपि कर्तव्यं किमङ्ग पुनरीदृशम्  ॥  ५।६२।३  ॥   

अङ्गेति सम्बोधने निपातः  ॥  ५।६२।३  ॥   

  

अङ्गदस्य मुखाच्छ्रुत्वा वचनं वानरर्षभाः ।  

साधु साध्विति संहृष्टा वानराः प्रत्यपूजयन्  ॥  ५।६२।४  ॥   

अङ्गदस्य स्वामिनः मुखाद्वचनं हनुमदुक्तं श्रुत्वा  ॥  ५।६२।४  ॥   

  

पूजयित्वा ऽङ्गदं सर्वे वानरा वानरर्षभम् ।  

जग्मुर्मधुवनं यत्र नदीवेगा इव द्रुतम्  ॥  ५।६२।५  ॥   

जग्मुर्मधुवनमिति प्रदेशभेदविवक्षया । यद्वा दधिमुखनिवारणेन भीतानां
हनुमदङ्गदाभ्यां पुनरनुज्ञापनेन पुनर्जग्मुरित्यर्थः  ॥  ५।६३।५  ॥   

  

ते प्रविष्टा मधुवनं पालानाक्रम्य वीर्यतः  ॥  ५।६२।६  ॥   

अतिसर्गाच्च पटवो दृष्ट्वा श्रुत्वा च मैथिलीम् ।  

पपुः सर्वे मधु तदा रसवत् फलमाददुः  ॥  ५।६२।७  ॥   

वीर्यतः बलात् । अतिसर्गादङ्गदाभ्यनुज्ञानात् । दृष्ट्वा श्रुत्वा च
मैथिलीं दर्शनश्रवणाभ्यां च हेतुना । वनपालानाक्रम्य आक्षिप्य  ॥  ५।६२।६,७
 ॥   

  

उत्पत्य च ततः सर्वे वनपालान् समागतान् ।  

ताडयन्ति स्म शतशः सक्तान् मधुवने तदा  ॥  ५।६२।८  ॥   

सक्तान् वनपालने रतान्  ॥  ५।६२।८  ॥   

  

मधूनि द्रोणमात्राणि बाहुभिः परिगृह्य ते ।  

पिबन्ति सहिताः सर्वे निघ्नन्ति स्म तथा ऽपरे  ॥  ५।६२।९  ॥   

मधूनि मधुपटलानि । द्रोणमात्राणि द्रोणप्रमाणानि आढकप्रमाणानि । निघ्नन्ति
स्म पीतावशिष्टानि मधुपटलानि भिन्दन्ति स्म  ॥  ५।६२।९  ॥   

  

केचित्पीत्वा ऽपविध्यन्ति मधूनि मधुपिङ्गलाः ।  

मधूच्छिष्टेन केचिच्च जघ्नुरन्योन्यमुत्कटाः  ॥  ५।६२।१०  ॥   

अपरे वृक्षमूले तु शाखां गृह्य व्यवस्थिताः ।  

अत्यर्थं च मदग्लानाः पर्णान्यास्तीर्य शेरते  ॥  ५।६२।११  ॥   

अपविध्यन्ति अवक्षिपन्ति । मधूच्छिष्टेन सिक्थकेन । "मधूच्छिष्टं तु
सिक्थकम्" इत्यमरः । उत्कटाः मत्ताः  ॥  ५।६२।१०,११  ॥   

  

उन्मत्तभूताः प्लवगा मधुमत्ताश्च हृष्टवत् ।  

क्षिपन्ति च तदा ऽन्योन्यं स्खलन्ति च तथा ऽपरे  ॥  ५।६२।१२  ॥   

हृष्टवत् हर्षयुक्तमिति क्रियाविशेषणम् । हृष्टार्हमिति वार्थः । क्षिपन्ति
उत्क्षिप्य पातयन्ति । स्खलन्ति पादेन नुदन्तीत्यर्थः  ॥  ५।६२।१२  ॥   

  

केचित् क्ष्वेलां प्रकुर्वन्ति केचित् कूजन्ति हृष्टवत् ।  

हरयो मधुना मत्ताः केचित् सुप्ता महीतले  ॥  ५।६२।१३  ॥   

क्ष्वेलां सिंहनादम् । "क्ष्वेला तु सिंहनादः स्यात्" इत्यमरः । कूजन्ति
पक्षिवच्छब्दायन्ते  ॥  ५।६२।१३  ॥   

  

कृत्वा केचिद्धसन्त्यन्ये केचित् कुर्वन्ति चेतरत् ।  

कृत्वा केचिद्वदन्त्यन्ये केचिद्बुद्ध्यन्ति चेतरत्  ॥  ५।६२।१४  ॥   

ये ऽप्यत्र मधुपालाः स्युः प्रेष्या दधिमुखस्य तु ।  

ते ऽपि तैर्वानरैर्भीमैः प्रतिषिद्धा दिशो गताः  ॥  ५।६२।१५  ॥   

अन्ये अवाच्यं किंचिद्ग्राम्यं कर्म कृत्वा हसन्ति । इतरत् तद्विलक्षणं
ग्राम्यं कर्म केचित्कुर्वन्ति । केचिदन्यत् ग्राम्यं कर्म कृत्वा
अस्माभिरिदं कृतमिति वदन्ति उच्चारयन्ति । केचिदितरद्रुव्यन्ति एवं
करिष्यामिति सङ्कल्पयन्तीत्यर्थः  ॥  ५।६२।१४,१५  ॥   

  

जानुभिस्तु प्रकृष्टाश्च देवमार्गं प्रदर्शिताः ।  

अब्रुवन् परमोद्विग्ना गत्वा दधिमुखं वचः  ॥  ५।६२।१६  ॥   

हनूमता दत्तवरैर्हतं मधुवनं बलात् ।  

वयं च जानुभिः कृष्टा देवमार्गं च दर्शिताः  ॥  ५।६२।१७  ॥   

ततो दधिमुखः क्रुद्धो वनपस्तत्र वानरः ।  

हतं मधुवनं श्रुत्वा सान्त्वयामास तान् हरीन्  ॥  ५।६२।१८  ॥   

जानुभिः प्रकृष्टाः । जानून्यवलम्ब्य कृष्टा इत्यर्थः । देवमार्गम्
अपानद्रारम् । देवशब्दो वायुवाची । उपनिषदि वायुलोके देवलोकशब्दप्रयोगात् ।
दर्शिताः दर्शनं कारिताः । दृशेरुपसङ्ख्यानादणिकर्तुः कर्मत्वम् ।
"ण्यन्तात्कर्तुश्च कर्मणः " इति तस्यै वाभिधेयत्वं च  ॥  ५।६२।१६१८  ॥   

  

इहागच्छत गच्छामो वानरान् बलदर्पितान् ।  

बलेन वारयिष्यामो मधु भक्षयतो वयम्  ॥  ५।६२।१९  ॥   

श्रुत्वा दधिमुखस्येदं वचनं वानरर्षभाः ।  

पुनर्वीरा मधुवनं तेनैव सहसा ययुः  ॥  ५।६२।२०  ॥   

मध्ये चैषां दधिमुखः प्रगृह्य तरसा तरुम् ।  

समभ्यधावद्वेगेन ते च सर्वे प्लवङ्गमाः  ॥  ५।६२।२१  ॥   

ते शिलाः पादपांश्चापि पर्वतांश्चापि वानराः ।  

गृहीत्वा ऽभ्यगमन् क्रुद्धा यत्र ते कपिकुञ्जराः  ॥  ५।६२।२२  ॥   

ते स्वामिवचनं वीरा हृदयेष्ववसज्य तत् ।  

त्वरया ह्यभ्यधावन्त सालतालशिलायुधाः  ॥  ५।६२।२३  ॥   

वृक्षस्थांश्च तलस्थांश्च वानरान् बलदर्पितान् ।  

अभ्यक्रामंस्ततो वीराः पालास्तत्र सहस्रशः  ॥  ५।६२।२४  ॥   

अथ दृष्ट्वा दधिमुखं क्रुद्धं वानरपुङ्गवाः ।  

अभ्यधावन्त वेगेन हनुमत्प्रमुखास्तदा  ॥  ५।६२।२५  ॥   

तं सवृक्षं महाबाहुमापतन्तं महाबलम् ।  

आर्यकं प्राहरत्तत्र बाहुभ्यां कुपितो ऽङ्गदः  ॥  ५।६२।२६  ॥   

मदान्धश्च न वेदैनमार्यको ऽयं ममेति सः ।  

अथैनं निष्पिपेषाशु वेगवद्वसुधातले  ॥  ५।६२।२७  ॥   

स भग्नबाहूरुभुजो विह्वलः शोणितोक्षितः ।  

मुमोह सहसा वीरो मुहूर्तं कपिकुञ्जरः  ॥  ५।६२।२८  ॥   

स समाश्वस्य सहसा संक्रुद्धो राजमातुलः ।  

वानरान् वारयामास दण्डेन मधुमोहितान्  ॥  ५।६२।२९  ॥   

स कथंचिद्विमुक्तस्तैर्वानरैर्वानरर्षभः ।  

उवाचैकान्तमाश्रित्य भृत्यान् स्वान् समुपागतान्  ॥  ५।६२।३०  ॥   

एते तिष्ठन्तु गच्छामो भर्ता नो यत्र वानरः ।  

सुग्रीवो विपुलग्रीवः सह रामेण तिष्ठति  ॥  ५।६२।३१  ॥   

सर्वं चैवाङ्गदे दोषं श्रावयिष्यामि पार्थिवे ।  

अमर्षी वचनं श्रुत्वा घातयिष्यति वानरान्  ॥  ५।६२।३२  ॥   

इष्टं मधुवनं ह्येतत् सुग्रीवस्य महात्मनः ।  

पितृपैतामहं दिव्यं देवैरपि दुरासदम्  ॥  ५।६२।३३  ॥   

गच्छाम इति तैः साहित्येन बहुवचनम् । आत्मनि बहुवचनं वा  ॥  ५।६२।१९३३ ॥   

  

स वानरानिमान् सर्वान् मधुलुब्धान् गतायुषः ।  

घातयिष्यति दण्डेन सुग्रीवः ससुहृज्जनान्  ॥  ५।६२।३४  ॥   

गतायुष इत्यधिक्षेपवचनम्  ॥  ५।६२।३४  ॥   

  

वध्या ह्येते दुरात्मानो नृपाज्ञापरिभाविनः ।  

अमर्षप्रभवो रोषः सफलो नो भविष्यति  ॥  ५।६२।३५  ॥   

एवमुक्त्वा दधिमुखो वनपालान् महाबलः ।  

जगाम सहसोत्पत्य वनपालैः समन्वितः  ॥  ५।६२।३६  ॥   

वध्या ह्येत इति । अमर्षप्रभवः अक्षमाजन्यः । रोषस्य तज्जन्यत्वं च यो
यस्मै न सहते तस्मै क्रुद्ध्यतीति प्रसिद्धम्  ॥  ५।६२।३५,३६  ॥   

  

निमेषान्तरमात्रेण स हि प्राप्तो वनालयः ।  

सहस्रांशुसुतो धीमान् सुग्रीवो यत्र वानरः  ॥  ५।६२।३७  ॥   

निमेषान्तरेति । निमेषान्तरमात्रेण निमेषावकाशमात्रेण । वनालयः वानरः  ॥ 
५।६२।३७  ॥   

  

रामं च लक्ष्मणं चैव दृष्ट्वा सुग्रीवमेव च ।  

समप्रतिष्ठां जगतीमाकाशान्निपपात ह  ॥  ५।६२।३८  ॥   

सन्निपत्य महावीर्यः सर्वैस्तैः परिवारितः ।  

हरिर्दधिमुखः पालैः पालानां परमेश्वरः  ॥  ५।६२।३९  ॥   

रामं चेति । समप्रतिष्ठां समतलाम् । जगतीं भूमिम्  ॥  ५।६२।३८,३९  ॥   

  

स दीनवदनो भूत्वा कृत्वा शिरसि चाञ्जलिम् ।  

सुग्रीवस्य शुभौ मूर्ध्ना चरणौ प्रत्यपीडयत्  ॥  ५।६२।४०  ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
द्विषष्टितमः सर्गः  ॥  ५।६२  ॥   

अस्मिन्सर्गे चत्वारिंशच्छ्लोकाः  ॥  ५।६२।४०  ॥   

इति श्रीगोविन्दराजविरचिते श्रीरामायणभूषणे श्रृङ्गारतिलके
सुन्दरकाण्डव्याख्याने द्विषष्टितमः सर्गः  ॥  ५।६२  ॥   


