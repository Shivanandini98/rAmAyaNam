+++
title = "०५७ हनुमता लङ्कान्निर्गमनम्"
title_english = "057 Hanuma leaps from Lanka and touches Mount Mainaka"

+++


\[आप्लुत्य च महावेगः पक्षवानिव पर्वतः ।\]  

सचन्द्रकुमुदं रम्यं सार्ककारण्डवं शुभम् ।  

तिष्यश्रवणकादम्बमभ्रशैवालशाद्वलम्  ॥  ५।५७।१  ॥   

ऽउत्पपात नभो हरिःऽ इत्युक्तम् । तल्लङ्घनं रूपकेण चतुर्भिर्वर्णयति
सचन्द्रेत्यादिना । कारण्डवः जलकुक्कुटः । कादम्बः कलहंसः । "कादम्बः
कलहंसः स्यात्" इत्यमरः । अभ्रशैवालशाद्वल मेघस्य शैवालत्वेन
पर्यन्तस्थशाद्वलत्वेन च रूपणम्  ॥  ५।५७।१  ॥   

  

पुलर्वसुमहामीनं लोहिताङ्गमहाग्रहम् ।  

ऐरावतमहाद्वीपं स्वातीहंसविलोलितम्  ॥  ५।५७।२  ॥   

लोहिताङ्गः अङ्गारकः स एव महाग्रहः महाग्राहः यस्य तम् ।
ऐरावतस्याभ्रमातङ्गत्वेनाभ्रगामित्वात्तत्र सम्भवः । विलोलितम् अवगाढम्  ॥ 
५।५७।२ ॥   

  

वातसङ्घातजातोर्मिचन्द्रांशुशिशिराम्बुमत् ।  

भुजङ्गयक्षगन्धर्वप्रबुद्धकमलोत्पलम्  ॥  ५।५७।३  ॥   

हनुमान् मारुतगतिर्महानौरिव सागरम् ।  

अपारमपरिश्रान्तः पुप्लुवे गगनार्णवम्  ॥  ५।५७।४  ॥   

वातसङ्घातजातोर्मय एव चन्द्राशवः तैः शीतलजलवत् । भुजङ्गादीनां
कमलोत्पलत्वेन रूपणं तत्तद्वर्णभेदेन । अत्र गगनस्यार्णवत्वेन चन्द्रादीनां
तदवयवकुमुदादित्वेन च रूपणात्सावयवरूपकम् । तस्य नौरिव इत्युपमया
तिलतण्डुलवत्संसृष्टिः  ॥  ५।५७।३,४  ॥   

  

ग्रसमान इवाकाशं ताराधिपमिवोल्लिखन् ।  

हरन्निव सनक्षत्रं गगनं सार्कमण्डलम्  ॥  ५।५७।५  ॥   

मारुतस्यात्मजः श्रीमान् कपिर्व्योमचरो महान् ।  

हनुमान् मेघजालानि विकर्षन्निव गच्छति  ॥  ५।५७।६  ॥   

अथ तदेवोत्प्रेक्षया वर्णयति-- ग्रसमान इवेत्यादिना  ॥  ५।५७।५,६  ॥   

  

पाण्डरारुणवर्णानि नीलमाञ्जिष्ठकानि च ।  

हरितारुणवर्णानि महाभ्राणि चकाशिरे  ॥  ५।५७।७  ॥   

प्रविशन्नभ्रजालानि निष्पतंश्च पुनः पुनः ।  

प्रच्छन्नश्च प्रकाशश्च चन्द्रमा इव लक्ष्यते  ॥  ५।५७।८  ॥   

पाण्डरेति । व्यक्ताव्यक्तवाचित्वेन अरुणशब्दयोः कथंचिदपौनरुक्त्यमुन्नेयम्
। यद्वा "अरुणः कृष्णलोहितः" इत्यमरशेषः । महाभ्राणि चकाशिरे,
हनुमत्सम्पर्कादित्यर्थः । अन्यथा वाजपेयशरद्वर्णनवत्
अभ्रवर्णनस्यासङ्गतत्वापातः । हनुमतस्तेजस्वीत्यनेन मेघानां
नानावर्णत्वापत्तिः सूर्येन्दुसम्पर्कवत्  ॥  ५।५७।७,८  ॥   

  

विविधाभ्रघनापन्नगोचरो धवलाम्बरः ।  

दृश्यादृश्यतनुर्वीरस्तदा चन्द्रायते ऽम्बरे  ॥  ५।५७।९  ॥   

विविधेष्वभ्रघनेषु मेघसङ्घातेषु । आपन्नगोचरः प्राप्तविषयः । लब्धमार्ग इति
यावत् । धवलाम्बरः शुक्लवासाः । दृश्यादृश्यतनुः
मेघान्तःप्रवेशनिष्क्रमणाभ्यामिति भावः । चन्द्रायते चन्द्र इवाचरति  ॥ 
५।५७।९  ॥   

  

तार्क्ष्यायमाणो गगने बभासे वायुनन्दनः ।  

दारयन् मेघवृन्दानि निष्पतंश्च पुनः पुनः  ॥  ५।५७।१०  ॥   

नदन्नादेन महता मेघस्वनमहास्वनः ।  

प्रवरान् राक्षसान् हत्वा नाम विश्राव्य चात्मनः  ॥  ५।५७।११  ॥   

आकुलां नगरीं कृत्वा व्यथयित्वा च रावणम् ।  

अर्दयित्वा बलं घोरं वैदेहीमभिवाद्य च  ॥  ५।५७।१२  ॥   

आजगाम महातेजाः पुनर्मध्येन सागरम्  ॥  ५।५७।१३  ॥   

तार्क्ष्य इवाचरन् तार्क्ष्ययमाणः । उभयत्र " उपमानादाचारे" " कर्तुः क्यङ्
स लोपश्च " इति क्यङ्  ॥  ५।५७।१०१३  ॥   

  

पर्वतेन्द्रं सुनाभं च समुपस्पृश्य वीर्यवान् ।  

ज्यामुक्त इव नाराचो महावेगो ऽभ्युपागतः  ॥  ५।५७।१४  ॥   

सुनाभं मैनाकम्  ॥  ५।५७।१४  ॥   

  

स किंचिदनुसंप्राप्तः समालोक्य महागिरिम् ।  

महेन्द्रमेघसङ्काशं ननाद हरिपुङ्गवः  ॥  ५।५७।१५  ॥   

स पूरयामास कपिर्दिशो दश समन्ततः ।  

नदन्नादेन महता मेघस्वनमहास्वनः  ॥  ५।५७।१६  ॥   

किंचिदनुसंप्राप्तः मैनाकात्परं कंचित् प्रदेशं प्राप्तः  ॥  ५।५७।१५,१६
 ॥   

  

स तं देशमनुप्राप्तः सुहृद्दर्शनलालसः ।  

ननाद हरिशाद्रूलो लाङ्गूलं चाप्यकम्पयत्  ॥  ५।५७।१७  ॥   

लालसः साभिलाषः । तं देशं सुद्धदावाससमीपप्रदेशम्  ॥  ५।५७।१७  ॥   

  

तस्य नानद्यमानस्य सुपर्णचरिते पथि ।  

फलतीवास्य घोषेण गगनं सार्कमण्डलम्  ॥  ५।५७।१८  ॥   

नानद्यमानस्य पुनः पुनर्भृशं नदत इत्यर्थः । फलतीव दलतीव  ॥  ५।५७।१८  ॥   

  

ये तु तत्रोत्तरे तीरे समुद्रस्य महाबलाः ।  

पूर्वं संविष्ठिताः शूरा वायुपुत्रदिदृक्षवः  ॥  ५।५७।१९  ॥   

महतो वायुनुन्नस्य तोयदस्येव गर्जितम् ।  

शुश्रुवुस्ते तदा घोषमूरुवेगं हनूमतः  ॥  ५।५७।२०  ॥   

वातनुन्नस्य वातसङ्घट्टितस्य । घोषम् उरुवेगमिति, ऊरुवेगजन्यं घोषमित्यर्थः
 ॥  ५।५७।१९,२०  ॥   

  

ते दीनमनसः सर्वे शुश्रुवुः काननौकसः ।  

वानरेन्द्रस्य निर्घोषं पर्जन्यनिनदोपमम्  ॥  ५।५७।२१  ॥   

निशम्य नदतो नादं वानरास्ते समन्ततः ।  

बभूवुरुत्सुकाः सर्वे सुहृद्दर्शनकाङ्क्षिणः  ॥  ५।५७।२२  ॥   

जाम्बवान् स हरिश्रेष्ठः प्रीतिसंहृष्टमानसः ।  

उपामन्त्र्य हरीन् सर्वानिदं वचनमब्रवीत्  ॥  ५।५७।२३  ॥   

सर्वथा कृतकार्यो ऽसौ हनूमान्नात्र संशयः ।  

न ह्यस्याकृतकार्यस्य नाद एवंविधो भवेत्  ॥  ५।५७।२४  ॥   

ते दीनमनस इति । अनिष्टश्रवणशङ्कयेति भावः  ॥  ५।५७।२१२४  ॥   

  

तस्य बाहूरुवेगं च निनादं च महात्मनः ।  

निशम्य हरयो हृष्टाः समुत्पेतुस्ततस्ततः  ॥  ५।५७।२५  ॥   

तस्येति । निशम्य ज्ञात्वेत्यर्थः । यद्वा दृष्ट्वा चेत्यध्याहार्यम् ।
अन्यथा बाहूरुवेगं पदानन्वयात्  ॥  ५।५७।२५  ॥   

  

ते नगाग्रान्नगाग्राणि शिखराच्छिखराणि च ।  

प्रहृष्टाः समपद्यन्त हनूमन्तं दिदृक्षवः  ॥  ५।५७।२६  ॥   

समुत्पेतुरित्युक्तं विवृणोतिते नगाग्रादिति । नगाग्रात् वृक्षाग्रात् ।
समपद्यन्त सङ्घीभूताः  ॥  ५।५७।२६  ॥   

  

ते प्रीताः पादपाग्रेषु गृह्य शाखाः सुविष्ठिताः ।  

वासांसीव प्रशाखाश्च समाविध्यन्त वानराः  ॥  ५।५७।२७  ॥   

गिरिगह्वरसंलीनो यथा गर्जति मारुतः ।  

एवं जगर्ज बलवान् हनूमान् मारुतात्मजः  ॥  ५।५७।२८  ॥   

प्रीता इति हेतुगर्भं विशेषणम् । यथा मनुष्याः दूरस्थस्वकीयानयनाय वासांसि
धून्वन्ति तथा वानराश्चान्योन्याह्वानाय पुष्पितशाखाः गृहीत्वा प्रशाखाः
प्रागग्रशाखाः समाविद्ध्यन्त पर्यभ्रामयन्  ॥  ५।५७।२७,२८  ॥   

  

तमभ्रघनसङ्काशमापतन्तं महाकपिम् ।  

दृष्ट्वा ते वानराः सर्वे तस्थुः प्राञ्जलयस्तदा  ॥  ५।५७।२९  ॥   

अभ्रधनसङ्काशम् अभ्रसमूहतुल्यम्  ॥  ५।५७।२९  ॥   

  

ततस्तु वेगवांस्तस्य गिरेर्गिरिनिभः कपिः ।  

निपपात महेन्द्रस्य शिखरे पादपाकुले  ॥  ५।५७।३०  ॥   

निपपात निर्भरमाक्रान्तवान्  ॥  ५।५७।३०  ॥   

  

हर्षेणापूर्यमाणो ऽसौ रम्ये पर्वतनिर्झरे ।  

छिन्नपक्ष इवाकाशात् पपात धरणीधरः  ॥  ५।५७।३१  ॥   

ततस्ते प्रीतमनसः सर्वे वानरपुङ्गवाः ।  

हनूमन्तं महात्मानं परिवार्योपतस्थिरे ।  

परिवार्य च ते सर्वे परां प्रीतिमुपागताः  ॥  ५।५७।३२  ॥   

पपाततेति । अच्छिन्नपक्षस्य पातासम्भवाच्छिन्नपक्ष इत्युक्तम्  ॥ 
५।५७।३१,३२  ॥   

  

प्रहृष्टवदनाः सर्वे तमरोगमुपागतम् ।  

उपायनानि चादाय मूलानि च फलानि च ।  

प्रत्यर्चयन् हरिश्रेष्ठं हरयो मारुतात्मजम्  ॥  ५।५७।३३  ॥   

प्रहृष्टवदनाः प्रसन्नमुखाः, आसन्निति शेषः । अरोगं कुशलिनमित्यर्थः ।
उपायनानि उपहारान्  ॥  ५।५७।३३  ॥   

  

हनुमांस्तु गुरून् वृद्धान् जाम्बवत्प्रमुखांस्तदा ।  

कुमारमङ्गदं चैव सो ऽवन्दत महाकपिः  ॥  ५।५७।३४  ॥   

स ताभ्यां पूजितः पूज्यः कपिभिश्च प्रसादितः ।  

दृष्टा सीतेति विक्रान्तः संक्षेपेण न्यवेदयत्  ॥  ५।५७।३५  ॥   

निषसाद च हस्तेन गृहीत्वा वालिनः सुतम् ।  

रमणीये वनोद्देशे महेन्द्रस्य गिरेस्तदा  ॥  ५।५७।३६  ॥   

हनुमानब्रवीद्धृष्टस्तदा तान् वानरर्षभान्  ॥  ५।५७।३७  ॥   

अशोकवनिकासंस्था दृष्टा सा जनकात्मजा ।  

रक्ष्यमाणा सुघोराभी राक्षसीभिरनिन्दिता  ॥  ५।५७।३८  ॥   

एकवेणीधरा बाला रामदर्शनलालसा ।  

उपवासपरिश्रान्ता जटिला मलिना कृशा  ॥  ५।५७।३९  ॥   

हनुमांस्त्वित्यादि । कुमारमङ्गदं चेति, स्वामित्वादिति भावः  ॥  ५।५७।३४३९
 ॥   

  

ततो दृष्टेति वचनं महार्थममृतोपमम् ।  

निशम्य मारुतेः सर्वे मुदिता वानरा भवन्  ॥  ५।५७।४०  ॥   

भवन् अभवन् । अनित्यत्वादडभावः  ॥  ५।५७।४०  ॥   

  

क्ष्वेलन्त्यन्ये नदन्त्यन्ये गर्जन्त्यन्ये महाबलाः ।  

चक्रुः किलिकिलामन्ये प्रतिगर्जन्ति चापरे  ॥  ५।५७।४१  ॥   

क्ष्वेलन्ति सिंहनादं कुर्वन्ति । नदन्ति अव्यक्तशब्दं कुर्वन्ति ।
गर्जन्ति वृषभनादं कुर्वन्ति । किलिकिलां स्वजात्युचितकिलिकिलाशब्दम्  ॥ 
५।५७।४१  ॥   

  

केचिदुच्छ्रितलाङ्गूलाः प्रहृष्टाः कपिकुञ्जराः ।  

अञ्चिता यतदीर्घाणि लांगूलानि प्रविव्यधुः  ॥  ५।५७।४२  ॥   

केचिदिति । अञ्चितायतदीर्घाणि अत्र दीर्घपदसन्निधानादायतपदं स्थूलपरम् ।
प्रविव्यधुः लाङ्गूलान्युद्धृत्य भूमावताडयन्नित्यर्थः  ॥  ५।५७।४२  ॥   

  

अपरे च हनूमन्तं वानरा वारणोपमम् ।  

आप्लुत्य गिरिशृङ्गेभ्यः संस्पृशन्ति स्म हर्षिताः  ॥  ५।५७।४३  ॥   

उक्तवाक्यं हनूमन्तमङ्गदस्तमथाब्रवीत् ।  

सर्वेषां हरिवीराणां मध्ये वचनमुत्तमम्  ॥  ५।५७।४४  ॥   

अपरे चेति । संस्पृशन्ति आलिङ्गन्तीत्यर्थः  ॥  ५।५७।४३,४४  ॥   

  

सत्त्वे वीर्ये न ते कश्चित् समो वानर विद्यते ।  

यदवप्लुत्य विस्तीर्णं सागरं पुनरागतः  ॥  ५।५७।४५  ॥   

\[जीवितस्य प्रदाता नस्त्वमेको वानरोत्तम ।  

त्वत्प्रसादात् समेष्यामः सिद्धार्था राघवेण ह  ॥ \]  

अहो स्वामिनि ते भक्तिरहो वीर्यमहो धृतिः ।  

दिष्ट्या दृष्टा त्वया देवी रामपत्नी यशस्विनी  ॥  ५।५७।४६  ॥   

दिष्ट्या त्यक्ष्यति काकुत्स्थः शोकं सीतावियोगजम् ।  

ततो ऽङ्गदं हनूमन्तं जाम्बवन्तं च वानराः  ॥  ५।५७।४७  ॥   

परिवार्य प्रमुदिता भेजिरे विपुलाः शिलाः ।  

श्रोतुकामाः समुद्रस्य लङ्घनं वानरोत्तमाः  ॥  ५।५७।४८  ॥   

दर्शनं चापि लङ्कायाः सीताया रावणस्य च ।  

तस्थुः प्राञ्जलयः सर्वे हनुमद्वदनोन्मुखाः  ॥  ५।५७।४९  ॥   

तस्थौ तत्राङ्गदः श्रीमान् वानरैर्बहुभिर्वृतः ।  

उपास्यमानो विबुधैर्दिवि देवपतिर्यथा  ॥  ५।५७।५०  ॥   

सत्त्व इति । अवप्लुत्य विस्तीर्णमित्यङ्गदेतरव्यावृत्तिः । पुनरागत
इत्यङ्गदव्यावृत्तिः  ॥  ५।५७।४५५०  ॥   

  

हनूमता कीर्तिमता यशस्विना तथा ऽङ्गदेनाङ्गदबद्धबाहुना ।  

मुदा तदाध्यासितमुन्नतं महन्महीधराग्रं ज्वलितं श्रिया ऽभवत्  ॥  ५।५७।५१
 ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने  

सुन्दरकाण्डव्याख्याने सप्तपञ्चाशः सर्गः  ॥  ५।५७  ॥   

कीर्तिमतेति हनुमद्विशेषणम् । यशस्विनेत्यङ्गदविशेषणम् । भृत्यकीर्त्या
स्वामिनः कीर्तिः । अन्यथा पौनरुक्त्यात् । यद्वा बुद्धिमत्त्वजन्या
कीर्तिः । शौर्यजन्यं यशः  ॥  ५।५७।५१  ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
सप्तपञ्चाशः सर्गः  ॥  ५।५७  ॥   


