+++
title = "०६० जाम्बवता मार्गदर्शनम्"
title_english = "060 Jambavan s wise guidelines"

+++


तस्य तद्वचनं श्रुत्वा वालिसूनुरभाषत  ॥  ५।६०।१  ॥   

तस्येत्यादि  ॥  ५।६०।१  ॥   

  

अयुक्तं तु विना देवीं दृष्टवद्भिश्च वानराः ।  

समीपं गन्तुमस्माभी राघवस्य महात्मनः  ॥  ५।६०।२  ॥   

दृष्टा देवी न चानीता इति तत्र निवेदनम् ।  

अयुक्तमिव पश्यामि भवद्भिः ख्यातविक्रमैः  ॥  ५।६०।३  ॥   

न हि नः प्लवने कश्चिन्नापि कश्चित्पराक्रमे ।  

तुल्यः सामरदैत्येषु लोकेषु हरिसत्तमाः  ॥  ५।६०।४  ॥   

तेष्वेवं हतवीरेषु राक्षसेषु हनूमता ।  

किमन्यदत्र कर्तव्यं गृहीत्वा याम जानकीम्  ॥  ५।६०।५  ॥   

तमेवं कृतसङ्कल्पं जाम्बवान् हरिसत्तमः ।  

उवाच परमप्रीतो वाक्यमर्थवदर्थवित्  ॥  ५।६०।६  ॥   

अयुक्तं त्विति । वानरा इति सम्बोधनम्  ॥  ५।६०।२६  ॥   

  

न तावदेषा मतिरक्षमा नो यथा भवान् पश्यति राजपुत्र ।  

यथा तु रामस्य मतिर्निविष्टा तथा भवान् पश्यतु कार्यसिद्धम्  ॥  ५।६०।७  ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे षष्टितमः
सर्गः  ॥  ५।६०  ॥   

अथ जाम्बवानङ्गदवाक्यं बहुमन्यमानस्सुहृद्भावेन प्रतिषेधति न तावदिति ।
अक्षमा अयुक्ता न किन्तु युक्तैवेत्यर्थः । यद्यपि सम्यगुक्तं समर्थैश्चापि
रामाज्ञानुसारेण कर्तव्यम् न स्वातन्त्र्येणेत्यर्थः । अस्मिन् सर्गे
सार्धषट्श्लोकाः  ॥  ५।६०।७  ॥   

इति श्रीगोविन्दराविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने षष्टितमः सर्गः  ॥  ५।६०  ॥   


