+++
title = "०६४ रामेण सीतान्वेषणश्लाघनम्"
title_english = "064 Hanuma apprises of the discovery of Seetha"

+++


सुग्रीवेणैवमुक्तस्तु हृष्टो दधिमुखः कपिः ।  

राघवं लक्ष्मणं चैव सुग्रीवं चाभ्यवादयत्  ॥  ५।६४।१  ॥   

स प्रणम्य च सुग्रीवं राघवौ च महाबलौ ।  

वानरैः सहितैः शूरैर्दिवमेवोत्पपात ह  ॥  ५।६४।२  ॥   

स यथैवागतः पूर्वं तथैव त्वरितं गतः ।  

निपत्य गगनाद्भूमौ तद्वनं प्रविवेश ह  ॥  ५।६४।३  ॥   

सुग्रीवेणेत्यादि । सहितैः स्नेहातिरेकेणान्योन्यं युक्तै । वानरैः
सहितैरिति पाठः  ॥  ५।६४।१३  ॥   

  

स प्रविष्टो मधुवनं ददर्श हरियूथपान् ।  

विमदानुत्थितान् सर्वान् मेहमानान् मधूदकम्  ॥  ५।६४।४  ॥   

विमदानित्यत्र हेतुमाह मेहमानामिति । मेहमानान् मेहयतः, मूत्रयत इत्यर्थः ।
एतेन मूत्रणान्मधूनि जीर्णानीति गम्यते । अत एव विमदत्वम् । मधूनि च उदकानि
च मधूदकमिति द्वन्द्वैकवद्भावः । उदकानि चात्र अनुपानत्वेन पीतानि । तदाह
बाहटः "अनुपानं हिमं वारि यवगोधूमयोर्हितम् । दध्नि मद्ये बिसे क्षौद्रे
कोष्णं पिष्टमयेषु च  ॥ " इति  ॥  ५।६४।४  ॥   

  

स तानुपागमद्वीरो बद्ध्वा करपुटाञ्जलिम् ।  

उवाच वचनं श्लक्ष्णमिदं हृष्टवदङ्गदम्  ॥  ५।६४।५  ॥   

स तानिति । करपुटाञ्जलिं करतलयोरञ्जलिम्, सम्यक्
संयुक्तकरतलाञ्जलिमित्यर्थः  ॥  ५।६४।५  ॥   

  

सौम्य रोषो न कर्तव्यो यदेभिरभिवारितः ।  

अज्ञानाद्रक्षिभिः क्रोधाद्भवन्तः प्रतिषेधिताः  ॥  ५।६४।६  ॥   

एभिः वानरैः अभिवारितः अभिवारितो ऽसीति यत् अत्रार्थे रोषो न कर्तव्यः ।
भवन्त इति पूजायां बहुवचनम् । न च हनुमदादिकमादाय बहुवचनम्, उत्तरश्लोके
ऽपि युवराजस्त्वमित्युक्तेः । अज्ञानात् क्रोधात्,
अज्ञानप्रयुक्तक्रोधादित्यर्थः । अभिवारितमिति  

पाठे लिङ्गव्यत्यय आर्षः । केचित्तु अज्ञानात् क्रोधाच्च भवन्तः
प्रतिषेधिता इत्येतत् परिवारितं परिवारणं प्रति रोषो न कर्तव्य इति
योजयन्ति  ॥  ५।६४।६  ॥   

  

युवराजस्त्वमीशश्च वनस्यास्य महाबल ।  

मौर्ख्यात् पूर्वं कृतो दोषस्तं भवान् क्षन्तुमर्हति  ॥  ५।६४।७  ॥   

क्रोधाद्वारणे कृते कुतो रोषो न कर्तव्यस्स्यादित्याशङ्क्य
क्रोधस्याज्ञानकृतत्वादित्याह युवराज इति । दोषः निवारणरूपापराधः  ॥  ५।६४।७
 ॥   

  

आख्यातं हि मया गत्वा पितृव्यस्य तवानघ ।  

इहोपयातं सर्वेषामेतेषां वनचारिणाम्  ॥  ५।६४।८  ॥   

स त्वदागमनं श्रुत्वा सहैभिर्हरियूथपैः ।  

प्रहृष्टो न तु रुष्टो ऽसौ वनं श्रुत्वा प्रधर्षितम्  ॥  ५।६४।९  ॥   

प्रहृष्टो मां पितृव्यस्ते सुग्रीवो वानरेश्वरः ।  

शीघ्रं प्रेषय सर्वांस्तानिति होवाच पार्थिवः  ॥  ५।६४।१०  ॥   

श्रुत्वा दधिमुखस्येदं वचनं श्लक्ष्णमङ्गदः ।  

अब्रवीत्तान् हरिश्रेष्ठो वाक्यं वाक्यविशारदः  ॥  ५।६४।११  ॥   

आख्यात हीति । उपयातम् आगमनम्  ॥  ५।६४।८११  ॥   

  

शङ्के श्रुतो ऽयं वृत्तान्तो रामेण हरियूथपाः ।  

तत्क्षमं नेह नः स्थातुं कृते कार्ये परन्तपाः  ॥  ५।६४।१२  ॥   

शङ्क इति । अयं वृत्तान्तः अस्मदागमनवृत्तान्तः  ॥  ५।६४।१२  ॥   

  

पीत्वा मधु यथाकामं विश्रान्ता वनचारिणः ।  

किं शेषं गमनं तत्र सुग्रीवो यत्र मे गुरुः  ॥  ५।६४।१३  ॥   

किं शेषं न किंचिदपि शिष्टमित्यर्थः । किन्तु मे गुरुः सुग्रीवो यत्र
वर्तते तत्र गमनमेव शेषमित्यर्थः । किं शेषं गमनं तच्च सुग्रीवो यत्र मे
गुरुः इति पाठे अस्माकं गमनं किंशेषं किंचिच्छेषम् । तच्च गमनशेषं च
सुग्रीवो यत्र तत्र गमनमिति संबन्धः  ॥  ५।६४।१३  ॥   

  

सर्वे यथा मां वक्ष्यन्ति समेत्य हरियूथपाः ।  

तथा ऽस्मि कर्ता कर्तव्ये भवद्भिः परवानहम्  ॥  ५।६४।१४  ॥   

विनयपूर्वकं सर्वसंमेलनं समर्थयते सर्व इति । तथास्मि कर्ता आह्वानं
करिष्यामीत्यर्थः । कर्तव्ये कार्ये । भवद्भिः अहं परवान्, भवद्भिर्यथा
नियुक्तं तथा करिष्यामि । गन्तव्यमित्युक्ते गमिष्यामः स्थातव्यमित्युक्ते
स्थास्यामः इत्यर्थः  ॥  ५।६४।१४  ॥   

  

नाज्ञापयितुमीशो ऽहं युवराजो ऽस्मि यद्यपि ।  

अयुक्तं कृतकर्माणो यूयं धर्षयितुं मया  ॥  ५।६४।१५  ॥   

ब्रुवतश्चाङ्गदश्यैवं श्रुत्वा वचनमव्ययम् ।  

प्रहृष्टमनसो वाक्यमिदमूचुर्वनौकसः  ॥  ५।६४।१६  ॥   

युवराजत्वात् भवानेव कर्तव्याकर्तव्यनियन्तेत्यत आह नाज्ञापयितुमिति । ईशः
स्वतन्त्रः । कृतकर्माणः कृतोपकाराः यूयं मया धर्षयितुम् अनादर्तुम्,
परतन्त्रीकर्तुमिति यावत् । अयुक्तम् अयुक्ता इत्यर्थः । आर्षमव्ययमेतत् ।
शक्यमितिवत्सामान्योपक्रमान्नपुंसकैकत्वनिर्देश इत्यप्याहुः  ॥  ५।६४।१५,१६
 ॥   

  

एवं वक्ष्यति को राजन् प्रभुः सन् वानरर्षभ ।  

ऐश्वर्यमदमत्तो हि सर्वो ऽहमिति मन्यते  ॥  ५।६४।१७  ॥   

अहमित मन्यते गर्विष्ठो भवतीति यावत्  ॥  ५।६४।१७  ॥   

  

तव चेदं सुसदृशं वाक्यं नान्यस्य कस्यचित् ।  

सन्नतिर्हि तवाख्याति भविष्यच्छुभयोग्यताम्  ॥  ५।६४।१८  ॥   

सन्नतिः विनयः  ॥  ५।६४।१८  ॥   

  

सर्वे वयमपि प्राप्तास्तत्र गन्तुं कृतक्षणाः ।  

स यत्र हरिवीराणां सुग्रीवः पतिरव्ययः  ॥  ५।६४।१९  ॥   

त्वया ह्यनुक्तैर्हरिभिर्नैव शक्यं पदात्पदम् ।  

क्वचिद्गन्तुं हरिश्रेष्ठ ब्रूमः सत्यमिदं तु ते  ॥  ५।६४।२०  ॥   

कृतक्षणाः कृतावसराः, अवसरप्रतीक्षा इति यावत्  ॥  ५।६४।१९,२०  ॥   

  

एवं तु वदतां तेषामङ्गदः प्रत्यभाषत ।  

बाढं गच्छाम इत्युक्त्वा खमुत्पेतुर्महाबलाः  ॥  ५।६४।२१  ॥   

बाढमित्यङ्गीकारे । इतिशब्दः काकाक्षिन्यायेन पूर्वापरयोरन्वेति । एवं
तेषां वदतां तेषु वदत्सु अङ्गदः बाढमिति प्रत्यभाषत । गच्छाम इत्युक्त्वापि
उत्पपात  ॥  ५।६४।२१  ॥   

  

उत्पतन्तमनूत्पेतुः सर्वे ते हरियूथपाः ।  

कृत्वा ऽ ऽकाशं निराकाशं यन्त्रोत्क्षिप्ता इवाचलाः  ॥  ५।६४।२२  ॥   

निराकाशं निरवकाशम्  ॥  ५।६४।२२  ॥   

  

\[अङ्गदं पुरतः कृत्वा हनुमन्तं च वानरम् ।\]  

ते ऽम्बरं सहसोत्पत्य वेगवन्तः प्लवङ्गमाः ।  

विनदन्तो महानादं घना वातेरिता यथा  ॥  ५।६४।२३  ॥   

अङ्गदे समनुप्राप्ते सुग्रीवो वानराधिपः ।  

उवाच शोकोपहतं रामं कमललोचनम्  ॥  ५।६४।२४  ॥   

समाश्वसिहि भद्र ते दृष्टा देवी न संशयः ।  

नागन्तुमिह शक्यं तैरतीते समये हि नः  ॥  ५।६४।२५  ॥   

ते ऽम्बरमिति । अत्र जग्मुरित्यध्याहार्यम्  ॥  ५।६४।२३२५  ॥   

  

न मत्सकाशमागच्छेत् कृत्ये हि विनिपातिते ।  

युवराजो महाबाहुः प्लवतां प्रवरो ऽङ्गदः  ॥  ५।६४।२६  ॥   

विनिपातिते विघ्निते  ॥  ५।६४।२६  ॥   

  

यद्यप्यकृतकृत्यानामीदृशः स्यादुपक्रमः ।  

भवेत् स दीनवदनो भ्रान्तविप्लुतमानसः  ॥  ५।६४।२७  ॥   

अकृतकृत्यानाम् अकृतकार्याणाम् । ईदृशः मधुवनभङ्गरूपः । उपक्रमः उद्योगः ।
यदि स्यात्तदा ऽङ्गदो दीनवदनत्वादिविशिष्टो भवेत्  ॥  ५।६४।२७  ॥   

  

पितृपैतामहं चैतत् पूर्वकैरभिरक्षितम् ।  

न मे मधुवनं हन्यादहृष्टः प्लवगेश्वरः  ॥  ५।६४।२८  ॥   

पितृपैतामहमिति । पिता चासौ पितामहश्च । पित्रा ब्रह्मणा ऋक्षरजसे दत्तं
पितृपैतामहम् । प्लवगेश्वरः अङ्गदः  ॥  ५।६४।२८  ॥   

  

कौसल्या सुप्रजा राम समाश्वसिहि सुव्रत ।  

दृष्टा देवी न सन्देहो न चान्येन हनूमता  ॥  ५।६४।२९  ॥   

न ह्यन्यः कर्मणो हेतुः साधने ऽस्य हनूमतः ।  

हनूमति हि सिद्धिश्च मतिश्च मतिसत्तम ।  

व्यवसायश्च वीर्यं च सूर्य तेज इव ध्रुवम्  ॥  ५।६४।३०  ॥   

कौसल्येति । हे राम कौसल्या सुप्रजाः सुप्रजावती । "नित्यमसिच्
प्रजामेधयोः" इत्यसिच्प्रत्ययः । एवं देव्यवस्थानज्ञानेन
भवतस्सत्तालाभादिदानीं कौसल्या सुप्रजावती, अभूदिति शेषः  ॥  ५।६४।२९,३०
 ॥   

  

जाम्बवान् यत्र नेता स्यादङ्गदश्च बलेश्वरः ।  

हनुमांश्चाप्यधिष्ठाता न तस्य गतिरन्यथा  ॥  ५।६४।३१  ॥   

मा भूश्चिन्तासमायुक्तः सम्प्रत्यमितविक्रम  ॥  ५।६४।३२  ॥   

यत्र कार्ये । नेता मन्त्री । बलेश्वरः सेनापतिः । अधिष्ठाता संरक्षक
इत्यर्थः । तस्य कार्यस्य । गतिः सिद्धिः । अन्यथा विपरीता न भवेत् ।
संप्रति चिन्तासंयुक्तो मा भूः  ॥  ५।६४।३१,३२  ॥   

  

ततः किलकिलाशब्दं शुश्रावासन्नमम्बरे ।  

हनुमत्कर्मदृप्तानां नर्दतां काननौकसाम् ।  

किष्किन्धामुपयातानां सिद्धिं कथयतामिव  ॥  ५।६४।३३  ॥   

सिद्धिं कथयतामिव । उत्साहेनेति शेषः  ॥  ५।६४।३३  ॥   

  

ततः श्रुत्वा निनादं तं कपीनां कपिसत्तमः ।  

आयताञ्चितलाङ्गूलः सो ऽभवद्धृष्टमानसः  ॥  ५।६४।३४  ॥   

आजग्मुस्ते ऽपि हरयो रामदर्शनकांक्षिणः ।  

अङ्गदं पुरतः कृत्वा हनूमन्तं च वानरम्  ॥  ५।६४।३५  ॥   

आयताञ्जितलाङ्गूलः आयतः दीर्घीकृतः अञ्चितः माल्यवच्छृङ्गे समास्थापितः  ॥ 
५।६४।३४,३५  ॥   

  

ते ऽङ्गदप्रमुखा वीराः प्रहृष्टाश्च मुदा ऽन्विताः ।  

निपेतुर्हरिराजस्य समीपे राघवस्य च  ॥  ५।६४।३६  ॥   

प्रहृष्टाः सञ्जातपुलकाः  ॥  ५।६४।३६  ॥   

  

हनुमांश्च महाबाहुः प्रणम्य शिरसा ततः ।  

नियतामक्षतां देवीं राघवाय न्यवेदयत्  ॥  ५।६४।३७  ॥   

\[दृष्टा देवीति हनुमद्वदनादमृतोपमम् ।  

आकर्ण्य वचनं रामो हर्षमाप सलक्ष्मणः  ॥  \]  

निश्चितार्थस्ततस्तस्मिन् सुग्रीवः पवनात्मजे ।  

लक्ष्मणः प्रीतिमान् प्रीतं बहुमानादवैक्षत  ॥  ५।६४।३८  ॥   

प्रीत्या च रममाणो ऽथ राघवः परवीरहा ।  

बहुमानेन महता हनुमन्तमवैक्षत  ॥  ५।६४।३९  ॥   

इत्यार्षे श्रीरामायणे वाल्मीकीये आदिकाव्ये श्रीमित्सुन्दरकाण्डे
चतुःषष्टितमः सर्गः  ॥  ५।६४  ॥   

नियतामिति । अक्षतत्वेप्यनियतत्वे वैयर्थ्यम् नियतत्वेपि क्षतत्वे च तथा ।
ततः आवश्यकमुभयं संग्रहेण दर्शयति । अस्मिन्सर्गे
सार्धैकोनचत्वारिंशच्छ्लोकाः  ॥  ५।६४।३७३९  ॥   

इति श्रीगेविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने चतुष्षष्टितमः सर्गः  ॥  ५।६४  ॥   


