+++
title = "०६६ राम-हनुमत्संवादः"
title_english = "066 Sri Rama urges Hanuma to repeat the words spoken by Seetha"

+++


एवमुक्तो हनुमता रामो दशरथात्मजः ।  

तं मणिं हृदये कृत्वा प्ररुरोद सलक्ष्मणः  ॥  ५।६६।१  ॥   

तं तु दृष्ट्वा मणिश्रेष्ठं राघवः शोककर्शितः ।  

नेत्राभ्यामश्रुपूर्णाभ्यां सुग्रीवमिदमब्रवीत्  ॥  ५।६६।२  ॥   

एवमित्यादि  ॥  ५।६६।१,२  ॥   

  

यथैव धेनुः स्रवति स्नेहाद्वत्सस्य वत्सला ।  

तथा ममापि हृदयं मणिरत्नस्य दर्शनात्  ॥  ५।६६।३  ॥   

यथा वत्सला वत्से स्नेहवती धेनुः । वत्सस्य स्नेहाद्वत्सविषयकस्नेहात् ।
स्रवत्येव द्रवत्येव । तथा मणिरत्नस्य मणिश्रेष्ठस्य दर्शनान्मम हृदयं
द्रवति  ॥  ५।६६।३  ॥   

  

मणिरत्नमिदं दत्तं वैदेह्याः श्वशुरेण मे ।  

वधूकाले यथा बद्धमधिकं मूर्ध्नि शोभते  ॥  ५।६६।४  ॥   

मणेरागतिमाहमणिरत्नमिति । मे श्वशुरेण जनकेन । वधूकाले वधूप्रतिग्रहकाले,
विवाहकाल इत्यर्थः । यथा शोभते तथा बद्धमित्यन्वयः  ॥  ५।६६।४  ॥   

  

अयं हि जलसम्भूतो मणिः सज्जनपूजितः ।  

यज्ञे परमतुष्टेन दत्तः शक्रेण धीमता  ॥  ५।६६।५  ॥   

जनकेनापि कुतस्तल्लब्धम् ? तत्राह अयं हीति  ॥  ५।६६।५  ॥   

  

इमं दृष्ट्वा मणिश्रेष्ठं यथा तातस्य दर्शनम् ।  

अद्यास्म्यवगतः सौम्य वैदेहस्य तथा विभोः  ॥  ५।६६।६  ॥   

अयं हि शोभते तस्याः प्रियाया मूर्ध्नि मे मणिः ।  

अस्याद्य दर्शनेनाहं प्राप्तां तामिव चिन्तये  ॥  ५।६६।७  ॥   

किमाह सीता वैदेही ब्रूहि सौम्य पुनः पुनः ।  

पिपासुमिव तोयेन सिञ्चन्ति वाक्यवारिणा  ॥  ५।६६।८  ॥   

ऽमणिं तु दृष्ट्वा रामो वै त्रयाणां संस्मरिष्यतिऽ इति सीतयोक्तप्रकारेण
स्मरति इममिति । इमं दृष्ट्वा तातस्य दशरथस्य । वैदेहस्य जनकस्य ।
दर्शनमद्यावगतः प्राप्तोस्मि । तदा ताभ्यां तस्या मूर्ध्नि बद्धत्वादिति
भावः । इह वैदेहग्रहणं सीताजनन्या अप्युपलक्षणम् । सीतावाक्ये ऽवीरो जनन्या
मम चऽ इत्युक्तेः । तत्र त्रयाणां संस्मरिष्यतीति त्रयग्रहणं
बहुमात्रोपलक्षणम् । इह वैदेहस्यापि स्मरणोक्तेः  ॥  ५।६६।६८  ॥   

  

इतस्तु किं दुःखतरं यदिमं वारिसम्भवम् ।  

मणिं पश्यामि सौमित्रे वैदेहीमागतं विना  ॥  ५।६६।९  ॥   

चिरं जीवति वैदेही यदि मासं धरिष्यति ।  

क्षणं सौम्य न जीवेयं विना तामसितेक्षणाम्  ॥  ५।६६।१०  ॥   

नय मामपि तं देशं यत्र दृष्टा मम प्रिया ।  

न तिष्ठेयं क्षणमपि प्रवृत्तिमुपलभ्य च  ॥  ५।६६।११  ॥   

इतस्त्विति । आगतं मणिमित्यन्वयः  ॥  ५।६६।९११  ॥   

  

कथं सा मम सुश्रोणी भीरुभीरुः सती सदा ।  

भयावहानां घोराणां मध्ये तिष्ठति रक्षसाम्  ॥  ५।६६।१२  ॥   

शारदस्तिभिरोन्मुक्तो नूनं चन्द्र इवाम्बुदैः ।  

आवृतं वदनं तस्या न विराजति राक्षसैः  ॥  ५।६६।१३  ॥   

भीरुभीरुः अत्यन्तभीरुः  ॥  ५।६६।१२,१३ ॥   

  

किमाह सीता हनुंस्तत्त्वतः कथयाद्य मे ।  

एतेन खलु जीविष्ये भेषजेनातुरो यथा  ॥  ५।६६।१४  ॥   

तत्त्वतः, सङ्कोचेन न किंचित् गोपनीयमिति भावः  ॥  ५।६६।१४  ॥   

  

मधुरा मधुरालापा किमाह मम भामिनी ।  

मद्विहीना वरारोहा हनुमन् कथयस्व मे  ॥   

\[दुःखाद्दुःखतरं प्राप्य कथं जीवति जानकी \]  ॥  ५।६६।१५  ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
षट्षष्टितमः सर्गः  ॥  ५।६६  ॥   

मधुरा सुन्दरी । मधुरालापा, येन तद्वचनानुवादेपि भवद्वचनं मधुरं
भवतीत्यर्थः  ॥  ५।६६।१५  ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने षट्षष्टितमः सर्गः  ॥  ५।६६  ॥   


