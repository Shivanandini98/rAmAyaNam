+++
title = "०६३ सुग्रीव-दधिमुखसंवादः"
title_english = "063 Dadhimukha reports Madhuvana destruction to Sugreeva"

+++


ततो मूर्ध्ना निपतितं वानरं वानरर्षभः ।  

दृष्ट्वैवोद्विग्नहृदयो वाक्यमेतदुवाच ह  ॥  ५।६३।१  ॥   

उत्तिष्ठोत्तिष्ठ कस्मात् त्वं पादयोः पतितो मम ।  

अभयं ते भवेद्वीर सर्वमेवाभिधीयताम्  ॥  ५।६३।२  ॥   

\[किं सम्भ्रमाद्धितं कृत्स्रं ब्रूहि यद्वक्तुमर्हसि ।  

कच्चिन्मधुवने स्वस्ति श्रोतुमिच्छामि वानर  ॥  \]  

स तु विश्वासितस्तेन सुग्रीवेण महात्मना ।  

उत्थाय सुमहाप्राज्ञो वाक्यं दधिमुखो ऽब्रवीत्  ॥  ५।६३।३  ॥   

तत इत्यादि । उद्विग्नहृदयः भीतहृदयः । मातुलस्यापि पादपतनं
स्वामित्वानुसारेण  ॥  ५।६३।१३  ॥   

  

नैवर्क्षरजसा राजन्न त्वया नापि वालिना ।  

वनं निसृष्टपूर्वं हि भक्षितं तच्च वानरैः  ॥  ५।६३।४  ॥   

नैवेति । न निसृष्टपूर्वं यथेच्छभोगाय न दत्तपूर्वम् । वानरैः
अङ्गदप्रमुखैः । अन्यथा सुग्रीववाक्ये अङ्गदानुवादविरोधात् । भक्षितमिति
वनैकदेशमधुपटलविषयम्  ॥  ५।६३।४  ॥   

  

एभिः प्रधर्षिताश्चैव वानरा वनरक्षिभिः ।  

मधून्यचिन्तयित्वेमान् भक्षयन्ति पिबन्ति च  ॥  ५।६३।५  ॥   

एभिरिति । अचिन्तयित्वा अगणयित्वा । मधूनीति फलानामुपलक्षणम् । भक्षयन्ति
पिबन्ति चेत्युक्तेः । यद्वा मधून्येव भक्षयन्ति भक्षवत्कुर्वन्तीत्यर्थः
 ॥  ५।६३।५  ॥   

  

शिष्टमत्रापविध्यन्ति भक्षयन्ति तथा ऽपरे ।  

निवार्यमाणास्ते सर्वे भ्रूवौ वै दर्शयन्ति हि  ॥  ५।६३।६  ॥   

शिष्टम् अवशिष्टं मधुपटलम् । अत्र मधुवने । अपविध्यन्ति ध्वंसयन्ति ।
भक्षयन्ति मधुपटलमित्यर्थः  ॥  ५।६३।६  ॥   

  

इमे हि संरब्धतरास्तथा तैः संप्रधर्षिताः ।  

वारयन्तो वनातस्मात् क्रुद्वैर्वानरपुङ्गवैः  ॥  ५।६३।७  ॥   

ततस्तैर्बहुभिर्वीरैर्वानरैर्वानरर्षभः ।  

संरक्तनयनैः क्रोधाद्धरयः प्रविचालिताः  ॥  ५।६३।८  ॥   

पाणिभिर्निहताः केचित् केचिज्जानुभिराहताः ।  

प्रकृष्टाश्च यथाकामं देवमार्गं च दर्शिताः  ॥  ५।६३।९  ॥   

एवमेते हताः शूरास्त्वयि तिष्ठति भर्तरि ।  

कृत्स्नं मधुवनं चैव प्रकामं तैः प्रभक्ष्यते  ॥  ५।६३।१०  ॥   

एवं विज्ञाप्यमानं तं सुग्रीवं वानरर्षभम् ।  

अपृच्छत्तं महाप्राज्ञो लक्ष्मणः परवीरहा  ॥  ५।६३।११  ॥   

किमयं वानरो राजन् वनपः प्रत्युपस्थितः ।  

कं चार्थमभिनिर्दिश्य दुःखितो वाक्यमब्रवीत्  ॥  ५।६३।१२  ॥   

एवमुक्तस्तु सुग्रीवो लक्ष्मणेन महात्मना ।  

लक्ष्मणं प्रत्युवाचेदं वाक्यं वाक्यविशारदः  ॥  ५।६३।१३  ॥   

हिशब्दः पादपूरणे । सम्प्रधर्षणचिह्नस्य दृश्यमानत्वाभिप्रायेण
प्रसिद्धिपरो वा  ॥  ५।६३।७१३  ॥   

  

आर्य लक्ष्मण संप्राह वीरो दधिमुखः कपिः ।  

अङ्गदप्रमुखैर्वीरैर्भक्षितं मधु वानरैः  ॥  ५।६३।१४  ॥   

विचित्य दक्षिणामाशामागतैर्हरिपुङ्गवैः  ॥  ५।६३।१५  ॥   

आर्येत्यादि । अङ्गदप्रमुखैरिति अत्र विशिष्यानुवादाद्दधिमुखवाक्ये
वानरपुङ्गवैरित्यत्रापि विशेषपरत्वं बोध्यम्  ॥  ५।६३।१४,१५  ॥   

  

नैषामकृतकृत्यानामीदृशः स्यादुपक्रमः ।  

आगतैश्च प्रमथितं यथा मधुवनं हि तैः  ॥  ५।६३।१६  ॥   

धर्षितं च वनं कृत्स्नमुपयुक्तं च वानरैः  ॥  ५।६३।१७  ॥   

वनं प्रमथितं भग्नम् । धर्षितम् आक्रान्तम् । मधु च भक्षितम् । यथा येन
कारणेन । एषामकृतकृत्यानामीदृश उपक्रमो न स्यादिति मन्य इति योजना  ॥ 
५।६३।१६,१७  ॥   

  

वनं यदाभिपन्नास्ते साधितं कर्म वानरैः ।  

दृष्टा देवी न सन्देहो न चान्येन हनूमता ।  

न ह्यन्यः साधने हेतुः कर्मणो ऽस्य हनूमतः  ॥  ५।६३।१८  ॥   

कार्यसिद्धिर्मतिश्चैव तस्मिन् वानरपुङ्गवे ।  

व्यवसायश्च वीर्यं च श्रुतं चापि प्रतिष्ठितम्  ॥  ५।६३।१९  ॥   

जाम्बवान् यत्र नेता स्यादङ्गदश्च महाबलः ।  

हनूमांश्चाप्यधिष्ठाता न तस्य गतिरन्यथा  ॥  ५।६३।२०  ॥   

अङ्गदप्रमुखैर्वीरैर्हतं मधुवनं किल ।  

वारयन्तश्च सहितास्तथा जानुभिराहताः  ॥  ५।६३।२१  ॥   

एतदर्थमयं प्राप्तो वक्तुं मधुरवागिह ।  

नाम्ना दधिमुखो नाम हरिः प्रख्यातविक्रमः  ॥  ५।६३।२२  ॥   

दृष्टा सीता महाबाहो सौमित्रे पश्य तत्त्वतः ।  

अभिगम्य तथा सव ? पिबन्ति मधु वानराः  ॥  ५।६३।२३  ॥   

कृतकृत्यत्वं विशेषयति वनमित्यादिना  ॥  ५।६३।१८२३  ॥   

  

न चाप्यदृष्ट्वा वैदेहीं विश्रुताः पुरुषर्षभ ।  

वनं दत्तवरं दिव्यं धर्षयेयुर्वनौकसः  ॥  ५।६३।२४  ॥   

ततः प्रहृष्टो धर्मात्मा लक्ष्मणः सहराघवः ।  

श्रुत्वा कर्णसुखां वाणीं सुग्रीववदनाच्च्युताम् ।  

प्राहृष्यत भृशं रामो लक्ष्मणश्च महाबलः  ॥  ५।६३।२५  ॥   

न चेति । वनमिति । मधुवनधर्षणमेव सीतादर्शने लिङ्गमिति भावः । दत्तवरं
दिव्यमित्यनेन ऋक्षरजसे ब्रह्मणा दत्तमित्यवगम्यते  ॥  ५।६३।२४,२५  ॥   

  

श्रुत्वा दधिमुखस्येदं सुग्रीवस्तु प्रहृष्य च ।  

वनपालं पुनर्वाक्यं सुग्रीवः प्रत्यभाषत  ॥  ५।६३।२६  ॥   

प्रीतो ऽस्मि सो ऽहं युद्भुक्तं वनं तैः कृतकर्मभिः ।  

मर्षितं मर्षणीयं च चेष्टितं कृतकर्मणाम्  ॥  ५।६३।२७  ॥   

श्रुत्वेति । द्वितीयसुग्रीवशब्दस्य शोभनग्रीव इत्यवयवार्थो विवक्षितः ।
क्रियाभेदेनापुनरुक्तिर्वा  ॥  ५।६३।२६,२७  ॥   

  

इच्छामि शीघ्रं हनुमत्प्रधानान् शाखामृगांस्तान् मगृहराजदर्पान् ।  

द्रष्टुं कृतार्थान् सह राघवाभ्यां श्रोतुं च सीताधिगमे प्रयत्नम्  ॥ 
५।६३।२८  ॥   

इच्छामीति । हनुमत्प्रधानान् हनुमत्प्रमुखान् । कृतार्थान् कृतकृत्यान् ।
प्रयत्नं प्रयासम् । तेभ्यः श्रोतुमिच्छामीत्यन्वयः  ॥  ५।६३।२८  ॥   

  

प्रीतिस्पीताक्षौ सम्प्रहृष्टौ कुमारौ दृष्ट्वा सिद्धार्थौ वानराणां च राजा
।  

अङ्गैः संहृष्टैः कर्मसिद्धिं विदित्वा बाह्वोरासन्नां सो ऽतिमात्रं ननन्द
 ॥  ५।६३।२९  ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
त्रिषष्टितमः सर्गः  ॥  ५।६३  ॥   

अथ प्रत्युपकारार्थं सुग्रीवः स्वोद्योगसाफल्यदर्शनात् भृशं ननन्देत्याह
प्रीतिस्फीताक्षाविति । प्रीत्या सन्तोषेण । संप्रहृष्टौ, रोमस्विति शेषः ।
हृषितरोमाणावित्यर्थः । "हृषेर्लोमसु" इति विकल्पादिडभावः । एवम् अङ्गैः
संहृष्टैरित्यत्रापि द्रष्टव्यम् । कर्मसिद्धिं बाह्वोरासन्नां
हस्तप्राप्ताम्, । विदित्वा निश्चित्येत्यर्थः । जागतं वैश्वदेवीवृत्तम् ।
"पञ्चश्वैश्छिन्ना वैश्वदेवी ममौ यौ " इति लक्षणात् । अस्मिन्सर्गे
एकोनत्रिंशच्छ्लोकाः  ॥  ५।६३।२९  ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने त्रिषष्टितमः सर्गः  ॥  ५।६३  ॥   


