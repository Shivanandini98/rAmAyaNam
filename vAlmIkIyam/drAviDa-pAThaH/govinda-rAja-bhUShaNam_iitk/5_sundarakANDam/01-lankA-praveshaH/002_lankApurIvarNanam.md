+++
title = "००२ लङ्कापुरीवर्णनम्"
title_english = "002 The city of Lanka"

+++


स सागरमनाधृष्यमतिक्रम्य महाबलः ।  

त्रिकूटशिखरे लङ्कां स्थितां स्वस्थो ददर्श ह  ॥  ५।२।१  ॥   

ततः पादपमुक्तेन पुष्पवर्षेण वीर्यवान् ।  

अभिवृष्टः स्थितस्तत्र बभौ पुष्पमयो यथा  ॥  ५।२।२  ॥   

योजनानां शतं श्रीमांस्तीर्त्वाप्युत्तमविक्रमः ।  

अनिश्वसन् कपिस्तत्र न ग्लानिमधिगच्छति  ॥  ५।२।३ ॥   

स सागरमित्यादि  ॥  ५।१।१,२,३ ॥   

  

शतान्यहं योजनानां क्रमेयं सुबहून्यपि ।  

किं पुनः सागरस्यान्तं सङ्ख्यातं शतयोजनम्  ॥  ५।२।४ ॥   

स तु वीर्यवतां श्रेष्ठः प्लवतामपि चोत्तमः ।  

जगाम वेगवान् लङ्कां लङ्घयित्वा महोदधिम्  ॥  ५।२।५ ॥   

समुद्रलङ्घने कुतो ग्लानिं नाध्यगच्छदित्यत्राह शतानीति  ॥  ५।२।४,५ ॥   

  

शाद्वलानि च नीलानि गन्धवन्ति वनानि च ।  

गण्डवन्ति च मध्येन जगाम नगवन्ति च  ॥  ५।२।६ ॥   

शैलांश्च तरुसंछन्नान् वनराजीश्च पुष्पिताः ।  

अभिचक्राम तेजस्वी हनुमान् प्लवगर्षभः  ॥  ५।२।७ ॥   

शाद्वलानीति । गण्डवन्ति स्थूलोपलवन्ति । नामैकदेशे नामग्रहणेन गण्डशब्देन
गणडशैल उच्यते  ॥  ५।२।६,७ ॥   

  

स तस्मिन्नचले तिष्ठन् वनान्युपवनानि च ।  

स नगाग्रे च तां लङ्कां ददर्श पवनात्मजः  ॥  ५।२।८ ॥   

स इति । स तस्मिन्नत्यर्धे ददर्शेत्यपकृष्यते  ॥  ५।२।८ ॥   

  

सरलान् कर्णिकारांश्च खर्जूरांश्च सुपुष्पितान् ।  

प्रियालान्मुचुलिन्दांश्च कुटजान् केतकानपि  ॥  ५।२।९ ॥   

प्रियङ्गून् गन्धपूर्णांश्च नीपान् सप्तच्छदांस्तथा ।  

असनान् कोविदारांश्च करवीरांश्च पुष्पितान्  ॥  ५।२।१० ॥   

पुष्पभारनिबद्धांश्च तथा मुकुलितानपि ।  

पादपान् विहगाकीर्णान् पवनाधूतमस्तकान्  ॥  ५।२।११ ॥   

सरलान् यूपसरलान् । कर्णिकारान् परिव्याधान् । खर्जूरान् कण्टकच्छदान् ।
प्रियालान् धनुःपटान् । मुचुलिन्दान् जम्बीरान् । प्रियङ्गून् फलिनः ।
गन्धपूर्णान् नीपान् असनान् । कोविदारान् चमरिकान्  ॥  ५।२।९११  ॥   

  

हंसकारण्डवाकीर्णा वापीः पद्मोत्पलायुताः ।  

आक्रीडान् विविधान् रम्यान् विविधांश्च जलाशयान्  ॥  ५।२।१२  ॥   

आक्रीडान् सर्वसाधारणक्रीडास्थानानि  ॥  ५।२।१२  ॥   

  

सन्ततान् विविधैर्वृक्षैः सर्वर्तुफलपुष्पितैः ।  

उद्यानानि च रम्याणि ददर्श कपिकुञ्जरः  ॥  ५।२।१३ ॥   

उद्यानानि राजयोग्यानि । सर्वर्तुफलपुष्पितैः सर्वर्तुषु फलपुष्पाण्येषां
सञ्जातानीति तैः  ॥  ५।२।१३ ॥   

  

समासाद्य च लक्ष्मीवान् लङ्कां रावणपालिताम् ।  

परिघाभिः सपद्माभिः सोत्पलाभिरलङ्कृताम्  ॥  ५।१।१४ ॥   

समासाद्येति । समासाद्य ददर्शेति क्रियाभेदाल्लङ्कापदावृत्तिः ।
लक्ष्मीवान् जयहेतुकान्तिमान् । उत्पलानि पद्मव्यतिरिक्तानि सरसिजानि  ॥ 
५।२।१४ ॥   

  

सीतापहरणार्थेन रावणेन सुरक्षिताम् ।  

समन्ताद्विचरद्भिश्च राक्षसैरुग्रधन्विभिः  ॥  ५।२।१५ ॥   

सीतापहरणम् अर्थः प्रयोजनं यस्य तेन । सुरक्षितत्वे हेतुरयम् ।
विचरद्भिश्चेत्यत्र चकारो भिन्नक्रमः । राक्षसैश्च सुरक्षिताम्  ॥ 
५।२।१५ ॥   

  

काञ्चनेनावृतां रम्यां प्राकारेण महापूरीम् ।  

गृहैश्च ग्रहसङ्काशैः शारदाम्बुदसन्निभैः  ॥  ५।२।१६ ॥   

ग्रहसङ्काशैः नवग्रहतुल्यैः  ॥  ५।२।१६ ॥   

  

पाण्डराभिः प्रतेलीभिरुच्चाभिरभिसंवृताम् ।  

अट्टालकशताकीर्णां पताकाध्वजमालिनीम्  ॥  ५।२।१७ ॥   

पाण्डराभिः सुधालिप्तभूमिकत्वात्सिताभिः । प्रतोलीभिः वीथीभिः । अट्टालकाः
अट्टाः । पताकाध्वजमालिनीं लतादिरेखाविचित्रितपटविशिष्टाः पताकाः,
मत्स्यमकराद्याकरा ध्वजाः । व्रीह्यादित्वादिनिः  ॥  ५।२।१७ ॥   

  

तोरणैः काञ्चनैर्दिव्यैर्लतापङ्क्तिविचित्रितैः ।  

ददर्श हनुमान् लङ्कां दिवि देवपुरीमिव  ॥  ५।२।१८ ॥   

गिरिमूर्ध्नि स्थितां लङ्कां पाण्डुरैर्भवनैः शुभैः ।  

ददर्श स कपिश्रेष्ठः पुरमाकाशगं यथा  ॥  ४।२।१९ ॥   

पालितां राक्षसेन्द्रेण निर्मितां विश्वकर्मणा ।  

प्लवमानामिवाकाशे ददर्श हनुमान् पुरीम्  ॥  ५।२।२० ॥   

लतापङ्क्तयः लताकाररेखाः  ॥  ५।२।१८२० ॥   

  

वप्रप्राकारजघनां विपुलाम्बुनवाम्बराम् ।  

शतघ्नीशूलकेशान्तामट्टालकवतंसकाम् ।  

मनसेव कृतां लङ्कां निर्मितां विश्वकर्मणा  ॥  ५।२।२१  ॥   

वप्रेति । वप्रेत्यादावपि ददर्श हनुमान् कपिरित्यनुवर्तते । वप्रं
प्राकारमूर्तिकः । प्राकारः सालः । विपुलाम्बु परिघारूपं नवाम्बरं
यस्यास्सा । शतघ्नी यन्त्रविशेषः । वतंसः अवतंसः । भागुरिमतेनाल्लोपः ।
वस्तुतो विश्वकर्मणा निर्मितां विचार्यमाणे केनापि मनसा निर्मितामिव
स्थितामित्युत्प्रेक्षा  ॥  ५।२।२१  ॥   

  

द्वारमुत्तरमासाद्य चिन्तयामास वानरः  ॥  ५।२।२२  ॥   

द्वारमिति । उत्तरं द्वारमासाद्य चिन्तयामास मनसा निरूपयामास,  

वैदेहीदर्शनोपायमिति शेषः  ॥  ५।२।२२  ॥   

  

केलासशिखरप्रख्यामालिखन्तीमिवाम्बरम् ।  

डीयमानामिवाकाशमुच्छ्रितैर्भवनोत्तमैः  ॥  ५।२।२३ ॥   

संपूर्णा राक्षसैर्घोरैर्नागैर्भोगवततीमिव ।  

अचिन्त्यां सुकृतां स्पष्टां कुबेराध्युषितां पुरा  ॥  ५।२।२४ ॥   

दंष्ट्रिभिर्बहुभिः शूरैः शूलपट्टिशपाणिभिः ।  

रक्षितां राक्षसैर्घोरैर्गुहामाशीविषैरिव  ॥  ५।२।२५ ॥   

तस्याश्च महतीं गुप्तिं सागरं च निरीक्ष्य सः ।  

रावणं च रिपुं घोरं चिन्तयामास वानरः  ॥  ५।२।२६ ॥   

आगत्यापीह हरयो भविष्यन्ति निरर्थकाः ।  

नहि युद्धेन वै लङ्का शक्या जेतुं सुरैरपि  ॥  ५।२।२७ ॥   

इमां तु विषमां दुर्गां लङ्कां रावणपालिताम् ।  

प्राप्यापि स महाबाहुः हिं करिष्यति राघवः  ॥  ४।२।२८ ॥   

अवकाशे न सान्त्वस्य राक्षसेष्वभिगम्यते ।  

न दानस्य न भेदस्य नैव युद्धस्य दृश्यते  ॥  ५।२।२९ ॥   

चतुर्णामेव हि गतिर्वानराणां महात्मनाम् ।  

वालिपुत्रस्य नीलस्य मम राज्ञश्च धीमतः  ॥  ५।२।३० ॥   

कैलासेत्यादि । डीयमानां गच्छन्तीम् "डीङ् विहायसा गतौ" इत्यस्माच्छानच्  ॥ 
५।२।२३३० ॥   

  

यावज्जानामि वैदेहीं यदि जीवति वा न वा ।  

तत्रैव चिन्तयिष्यामि दृष्ट्वा तां जनकात्मजाम्  ॥  ५।२।३१  ॥   

एवं विचार्य नायमेदद्विचारकाल इत्यनुशेते-- यावदिति । यावत् यदा जीवति वा न
वेति वैदेहीं जानामि । तत्रैव काले तां जनकात्मजां दृष्ट्वा चिन्तयिष्यामि
। यद्वा यावच्छब्दो ऽवधारणे । जानाम्येव जीवति वा नवेति जानाम्येव । यदि
जीवति तदा तां  

जनकात्मजां दृष्ट्वा तत्रैव तत्काल एव चिन्तयिष्यामीत्यन्वयः  ॥  ५।२।३१ ॥   

  

ततः स चिन्तयामास मुहूर्तं कपिकुञ्जरः ।  

गिरिशृङ्गे स्थितस्तस्मिन् रामस्याभ्युदये रतः  ॥  ५।२।३२  ॥   

अनेन रूपेण मया न शक्या पुरी ।  

प्रवेष्टुं राक्षसैर्गुप्ता क्रूरैर्बलसमन्वितैः  ॥  ५।२।३३ ॥   

उग्रौजसो महावीर्या बलवन्तश्च राक्षसाः ।  

वञ्चनीया मया सर्वे जानकीं परिमार्गता  ॥  ४।२।३४ ॥   

तत इति । चिन्तयामास, वैदेहीदर्शनोपायमिति शेषः  ॥  ५।२।३२३४ ॥   

  

लक्ष्यालक्ष्येण रूपेण रात्रौ लङ्कापुरी मया ।  

प्रवेष्टुं प्राप्तकालं मे कृत्यं साधयितुं महत्  ॥  ४।२।३५ ॥   

लक्ष्यालक्ष्येति । लक्ष्यशरीरत्वे राक्षसा गृह्णीयुः । अलक्ष्यशरीरत्वे
सर्वा लङ्का न विचेतुं शक्या । कृत्यं साधयितुं प्रवेष्टुं कृत्यसाधनाय
प्रवेष्टुम् प्राप्तकालं युक्तम्  ॥  ५।२।३५ ॥   

  

तां पुरीं तादृशीं दृष्ट्वा दुराधर्षां सुरासुरैः ।  

हनुमांश्चिन्तयामास विनिःश्वस्य मुहुर्मुहुः  ॥  ४।२।३६ ॥   

केनोपायेन पश्येयं मैथिलीं जनकात्मजाम् ।  

अदृष्टो राक्षसेन्द्रेण रावणेन दुरात्मना  ॥  ५।२।३७ ॥   

तामिति । विनिश्चित्य सीतानवेषणप्रकारं विनिश्चित्य, मुहुर्मुहुस्तमेव
चिन्तयामासेत्यर्थः  ॥  ५।२।३६,३७ ॥   

  

न विनश्येत् कथं कार्यं रामस्य विदितात्मनः ।  

एकामेकश्च पश्येयं रहिते जनकात्मजाम्  ॥  ५।२।३८ ॥   

न विनश्येदिति । एकश्च पश्येयमिति । अत्रापि कथमित्यनुषञ्जनीयम् । रहिते
एकान्ते  ॥  ५।२।३८ ॥   

  

भूताश्चार्था विपद्यन्ते देशकालविरोधिताः ।  

विक्लवं दूतमासाद्य तमः सूर्योदये यथा  ॥  ५।२।३९ ॥   

पण्डितेन मुहुर्मुहुर्विचार्य कार्याणि कर्तव्यानि नतु पण्डितमानिना
सकृद्विचार्य कर्तव्यानि । तथा सति दोषः स्यादित्याह भूताश्चेति ।
भूताश्चार्थाः सम्यगुपायप्रयोगान्निष्पन्नप्राया अप्यर्थाः । विक्लवम्
अधीरम्, अविमृश्यकारिणम् । दृतमासाद्य देशकालविरोधितास्सन्तः । सूर्योदये
तमो यथा तम इव तद्दूतस्याविमृश्यकारित्वेन सद्य एव विपद्यन्ते
नश्यन्तीत्यर्थः  ॥  ५।२।३९ ॥   

  

अर्थानर्थान्तरे बुद्धिर्निश्चितापि न शोभते ।  

घातयन्ति हि कार्याणि दूताः पण्डितमानिनः  ॥  ५।२।४० ॥   

न केवलं कार्यहानिः किन्तु स्वाम्यादीनां बुद्धिशून्यतापि स्यादित्याह
अर्थेति । अत्रापि विक्लवं दूतमासाद्येत्यनुवर्तते । अर्थानर्थान्ते
अर्थानर्थयोः प्रयोजनसाधनयोः कार्याकार्ययोः अन्तरे विषये, निश्चिता राज्ञा
सचिवैश्च निर्णीता बुद्धिः विक्लवं दूतमासाद्य न शोभते, अनर्थकारिणी
भवतीत्यर्थः । इदमेव समर्थयते घातयन्तीति  ॥  ५।२।४० ॥   

  

न विनश्येत्कथं कार्यं वैक्लव्यं न कथं भवेत् ।  

लङ्घनं च समुद्रस्य कथं नु न वृथा भवेत्  ॥  ४।२।४१  ॥   

प्रागुक्तरदोषाः स्वस्मिन्कथं न स्युरिति चिन्तयति न विनश्येदिति । कार्यं
रामकार्यम् । कथं केनोपायेन । न विनश्येत् किमद्यापराह्ण एव लङ्का
प्रवेष्टव्या उत रात्रौ, किमनेनैव महता रूपेण प्रवेष्टव्या उत ह्रस्वेन
रूपेणेत्यर्थः । वैक्लव्यं ममापाण्डित्यं कथं न भवेत्  ॥  ५।२।४१  ॥   

  

मयि दृष्टे तु रक्षोभी रामस्य विदितात्मनः ।  

भवेद्व्यर्थंमिदं कार्यं रावणानर्थमिच्छतः  ॥  ५।२।४२  ॥   

अपराह्णे प्रवेशदोषमाह मयीति  ॥  ५।२।४२  ॥   

  

नहि शक्य क्वचित् स्थातुमविज्ञातेन राक्षसैः ।  

अपि राक्षसरूपेण किमुतान्येन केनचित्  ॥  ५।२।४३ ॥   

वायुरप्यत्र न ज्ञातश्चरेदिति मतिर्मम ।  

नह्यस्त्यविदितं किंचिद्राक्षसानां बलीयसाम्  ॥  ५।२।४४ ॥   

इहाहं यदि तिष्ठामि स्वेन रूपेण संवृतः ।  

विनाशमुपायास्यामि भर्तुरर्थश्च हीयते  ॥  ५।२।४५ ॥   

तदहं स्वेन रूपेण रजन्यां ह्रस्वतां गतः ।  

लङ्कामधिपतिष्यामि राघवस्यार्थसिद्धये  ॥  ५।२।४६ ॥   

रावणस्य पुरीं रात्रौ प्रविश्य सुदुरासदाम् ।  

विचिन्वन् भवनं सर्वं द्रक्ष्यामि जनकात्मजाम्  ॥  ५।२।४७ ॥   

इति संचिन्त्य हनुमान् सूर्यस्यास्तमयं कपिः ।  

आचकांक्षे तदा वीरो वैदेह्या दर्शनोत्सुकः  ॥  ४।२।४८ ॥   

महता रूपेण प्रवेशं निराचष्टे-- नहीति । स्वेन रूपेण स्वाभाविकमहता रूपेण
।  

परिशेषाद्रात्रौ ह्रस्वरूपेणैव प्रवेष्टव्यमित्याह तदहमिति  ॥  ५।२।४३४८ ॥   

  

सूर्ये चास्तं गते रात्रौ देहं संक्षिप्य मारुतिः ।  

वृषदंशकमात्रः सन् बभूवाद्भुतदर्शनः  ॥  ५।२।४९ ॥   

सूर्य इति । स्वेन रूपेण (पृ)वृषदंशकमात्रः बिडालप्रमाणः  ॥  ५।२।४९ ॥   

  

प्रदोषकाले हनुमांस्तूर्णमुत्प्लुत्य वीर्यवान् ।  

प्रविवेश पुरीं रम्यां सुविभक्तमहापथाम्  ॥  ५।२।५० ॥   

प्रदोषकाल इति । प्रविवेश प्रवेष्टुमुपक्रान्तः, चतुर्थे सर्गे प्रवेशस्य
वक्ष्यमाणत्वात् ।  

लङ्कादर्शनं तु त्रिकूटदर्शनस्थित्या  ॥  ५।२।५० ॥   

  

प्रासादमालाविततां स्तम्भैः काञ्चनराजतैः ।  

शातकुम्भमयैर्जालैर्गन्धर्वनगरोपमाम्  ॥  ५।२।५१ ॥   

प्रासादेत्यादि । काञ्चनराजतैः स्तम्भैः शातकुम्भमयैर्जालैश्च उपलक्षिताम्
। गन्धर्वनगरोपमामिति । गन्धर्वनगरं नाम
नानारत्नमयगोपुरप्रासादादियुक्तनगरादिवद्भासमानमभ्रचित्रम्
तद्वदाश्चर्यवहामित्यर्थः । यथोक्तम्-- "अनेकरत्नाकृति खे विराजते पुरं
पताकाध्वजतोरणान्वितम् । यदा तदा हस्तिमनुष्यवाचिनां पिबत्यसृग्भूरिरणे
वसुन्धरा  ॥ " इति  ॥  ५।२।५१  ॥   

  

सप्तभूमाष्टभूमैश्च स ददर्श महापुरीम् ।  

तलैः स्फटिकसंकीर्णैः कार्तस्वरविभूषितैः  ॥  ५।२।५२ ॥   

वैडूर्यमणिचित्रैश्च मुक्ताजालविभूषितैः ।  

तलैः शुशुभिरे तानि भवनान्यत्र रक्षसाम्  ॥  ५।२।५३ ॥   

काञ्चनानि विचित्राणि तोरणानि च रक्षसाम् ।  

लङ्कामुद्द्योतयामासुः सर्वतः समलङ्कृताम्  ॥  ५।२।५४ ॥   

सप्तभूमाष्टभूमैश्चेति । भूमिशब्देन आसनशयनादियोग्यं तलमुच्यते । सप्त
भूमयो येषां ते सप्तभूमाः । "कृष्णोदक्पाण्डुसंख्यापूर्वाया भूमेरजिष्यते"
इत्यच् समासान्तः  ॥  एवमष्टभूमाः । सप्तभूमादिशब्देन तादृशाः प्रासादविशेषो
उच्यन्ते । यद्वा प्रासादैरिति शेषः । तैरुपलक्षितम्  ॥  ५।२।५२५४ ॥   

  

अचिन्त्यामाद्भुताकारां दृष्ट्वा लङ्कां महाकपिः ।  

आसीद्विषण्णो हृष्टश्च वैदेह्या दर्शनोत्सुक  ॥  ५।२।५५ ॥   

अचिन्त्येति । विषण्णः हृष्टश्चेति । अचिन्त्या दुष्प्रवेशेति च विषण्णः,
यते ऽद्भुताकारा अतो विस्मयनीयतया हृष्टः  ॥  ५।२।५५ ॥   

  

स पाण्डुरो द्विद्धविमानामालिनीं महार्हजाम्बूनदजालतोरणाम् ।  

यशस्विनीं रावणबाहुपालितां क्षपाचरैर्भीमबलैः समावृताम्  ॥  ५।२।५६ ॥   

स इति । पूर्वश्लोकेनायमेकान्वयः ।
सुधाधवलनिम्नोन्नतविमानाकारभवनमालिनीमित्यर्थः  ॥  ५।२।५६ ॥   

  

चन्द्रो ऽपि साचिव्यमिवास्य कुर्वंस्तारागणैर्मध्यगतो विराजन् ।  

ज्योत्स्नावितानेन वितत्य लेकमुत्तिष्ठते नैतसहस्ररश्मिः  ॥  ५।२।५७ ॥   

शङ्खप्रभं क्षीरमृणालवर्णमुद्गच्छमानं व्यवभासमानम् ।  

ददर्श चन्द्रं स हरिप्रवीरः पोप्लूयमानं सरसीव हंसम्  ॥  ५।२।५८ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे द्वितायः
सर्गः  ॥  ५।२ ॥   

इदानीं चन्द्रोदयकाल इत्याह--चन्द्रोपीति । मध्यगतः
सन्निधानात्तारागणमध्यगतः । तारागणैरिति सहयोगे तृतीया । ज्योत्स्नावितानेन
लोकं वितत्य व्याप्य उत्तिष्ठते आविर्भवति स्म । "उदो ऽनूर्ध्वकर्मणि"
इत्यात्मनेपदम्  ॥  ५।२।५७,५८ ॥   

इति श्रीगोवन्दराजविरचिते श्रीसामायणभूषणे श्रृङ्गारतिलकाख्याने
सुन्दरकाण्डव्याख्याने द्वितीयः सर्गः  ॥  ५।२ ॥   


