+++
title = "००३ लङ्कागमनम्"
title_english = "003 Hanuma conquers Lanka"

+++


स लम्बसिखरे लम्बे लम्बतोयदसन्निभे ।  

सत्त्वमास्ताय मेधावी हनुमान्मारुतात्मजः  ॥  ५।३।१ ॥   

निशि लङ्कां महासत्त्वो विवेश कपिकुञ्जरः ।  

रम्यकाननतोयाढ्यां पुरीं रावणपालिताम्  ॥  ५।३।२ ॥   

शारदाम्बुधरप्रख्यैर्भवनैरुपशोभिताम् ।  

सागरोपमनिर्घोषां सागरानिलसेविताम्  ॥  ५।३।३ ॥   

स लम्बेत्यादि । लम्बे लम्बाख्ये । लम्बशिखरे लम्बगिरिशिखरे इति चाहुः ।
यद्वा लम्बे लम्बमान इव स्थिते । लम्बशिखरे त्रिकूटशिखरे । सत्त्वं
व्यवसायम् । धैर्यमिति यावत् । विवेश प्राप  ॥  ५।३।१३ ॥   

  

सुपुष्टबलसंघुष्टां यथैव विटपावतीम् ।  

चारुतोरणनिर्यूहां पाण्डुरद्वारतोरणाम्  ॥  ५।३।४ ॥   

भुजगाचरितां गुप्तां शुभां भोगवतीमिव ।  

तां सविद्युद्घनाकीर्णां ज्योतिर्मार्गनिषेविताम्  ॥  ५।३।५ ॥   

मन्दमारुतसञ्चारां यथेन्द्रस्यामरावतीम् ।  

शातकुम्भेन महता प्राकारेणाभिसंवृताम्  ॥  ५।३।६ ॥   

किङ्किणीजालघोषाभिः पताकाभिरलङ्कृताम् ।  

आसाद्य सहसा हृष्टः प्राकारमभिपेदिवान्  ॥  ५।३।७ ॥   

विटपावतीम् अलकाम् । निर्यूहो मत्तवारणः । पाण्डुरद्वारतोरणां पाण्डुरे
द्वारतोरणे यस्यास्ताम्  ॥  ५।३।४७ ॥   

  

विस्मयाविष्टहृदयः पुरीमालोक्य सर्वतः  ॥  ५।३।८ ॥   

विस्मयाविष्टहृदयः, अभूदिति शेषः  ॥  ५।३।८ ॥   

  

जाम्बूनदमयैर्द्वारैर्वैडूर्यकृतवेदिकैः ।  

वज्रस्फाटिकमुक्ताभिर्मणिकुट्टिमभूषितैः ।  

तप्तहाटकनिर्यूहै राजतामलपाण्डुरैः  ॥  ५।३।९ ॥   

पुनर्हर्षहेतूनाह जाम्बूनदमयैरित्यादिना । जाम्बूनदमयैर्द्वारैरित्यादौ
सहयोगे तृतीया । वज्रस्फटिकमुक्ताभिरित्यत्रापि कृतवेदिकैरिति सम्बध्यते ।
राजतामलपाण्डुरैः अवयवैः  ॥  ५।३।९ ॥   

  

वैडूर्यकृतसोपानैः स्फाटिकान्तरपांसुभिः ।  

चारुसञ्जवनोपेतैः खमिवोत्पतितैः शुभैः  ॥  ५।३।१० ॥   

क्रौञ्चबर्हिणसंघुष्टैराजहंसनिषेवितैः ।  

तूर्याभरणनिर्घोषैः सर्वतः प्रतिनादिताम्  ॥  ५।३।११  ॥   

स्फाटिकान्तरपांसुभिः स्फटिकमयाङ्गणपांसुभिः । सञ्जवनं चतुश्शालम्  ॥ 
५।३।१०,११ ॥   

  

वस्वोकसाराप्रतिमां तां वीक्ष्य नगरीं ततः ।  

खमिवोत्पतितुं कामां जहर्ष हनुमान् कपिः  ॥  ५।३।१२ ॥   

तां समीक्ष्य पुरीं रम्यां राक्षसाधिपतेः शुभाम् ।  

अनुत्तमामृद्धियुतां चिन्तयामास वीर्यवान्  ॥  ५।३।१३ ॥   

नेयमन्येन नगरी शक्या धर्षयितुं बलात् ।  

रक्षिता रावणबलैरुद्यतायुधधारिभिः  ॥  ५।३।१४ ॥   

वस्वोकसारा अलका । यद्वा वस्वोकसारा पूर्वदिगवस्थिता शक्रपुरी । "वस्वोकसरा
शक्रस्य पूर्वस्यां दिशि वै पुरी" इति पुराणवचनात्  ॥  ५।३।१२१४ ॥   

  

कुमुदाङ्गदयोर्वापि सुषेणस्य महाकपेः ।  

प्रसिद्धेयं भवेद्भूमिर्मैन्दद्विविदयोरपि  ॥  ५।३।१५ ॥   

प्रसिद्धेयमिति । इयं लङ्का विदिता भवेत्  ॥  ५।३।१५ ॥   

  

विवस्वतस्तनूजस्य हरेश्च कुशपर्वणः ।  

ऋक्षस्य केतुमालस्य मम चैव गतिर्भवेत्  ॥  ५।३।१६ ॥   

समीक्ष्य तु महाबाहू राघवस्य पराक्रमम् ।  

लक्ष्मणस्य च विक्रान्तमभवत्प्रीतिमान् कपिः  ॥  ५।३।१७ ॥   

विवस्वत इति । गतिस्तु सुग्रीवस्य कुशपर्वणः केतुमालस्य मम चैव भवेत् ।
पूर्वं नीलादीनामेव गतिरुक्ता । अत्र
त्वन्येषाभिमित्युक्तिश्चिन्ताप्राकारविशेषः  ॥  ५।३।१६,१७ ॥   

  

तां रत्नवसनोपेतां गोष्ठागारावतंसकाम् ।  

यन्त्रागारस्तनीमृद्धां प्रमदामिव भूषिताम्  ॥  ५।३।१८ ॥   

तां नष्टतिमिरां दीप्तैर्भास्वरैश्च महागृहैः ।  

नगरीं राक्षसेन्द्रस्य ददर्श स महाकपिः  ॥  ५।३।१९ ॥   

अथ सा हरिशार्दूलं प्रविशन्तं महाबलम् ।  

नगरी स्वेन रूपेण ददर्श पवनात्मजम्  ॥  ४।३।२० ॥   

सा तं हरिवरं दृष्ट्वा लङ्का रावणपालिता ।  

स्वयमेवोत्थिता तत्र विकृताननदर्शना  ॥  ४।३।२१ ॥   

पुरस्तात्कपिवर्यस्य वायुसूनोरतिष्ठत ।  

मुञ्चमाना महानादमब्रवीत्पवनात्मजम्  ॥  ५।३।२२ ॥   

कस्त्वं केन च कार्येण इह़ प्राप्तो वनालय ।  

कथयस्वेह यत्तत्त्वं यावत्प्राणा धरन्ति ते  ॥  ५।३।२३ ॥   

तां रात्नेत्यत्र ददर्शेत्यपकृष्यते । न त्वेकं वाक्यं श्लोकद्वयम्,
तच्छब्दद्वयप्रयोगात्प्रथमे श्लोके स्त्रीसाम्योक्तेश्च  ॥  ५।३।१८२३ ॥   

  

न शक्यं खल्वियं लङ्का प्रवेष्टुं वानर त्वया ।  

रक्षिता रावणबलैरभिगुप्ता समन्ततः  ॥  ५।३।२४ ॥   

अथ तामब्रवीद्वीरो हनूमानग्रतः स्थिताम् ।  

कथयिष्यामि ते तत्त्वं यन्मां त्वं परिपृच्छसि  ॥  ५।३।२५ ॥   

का त्वं विरूपनयना पुरद्वारे ऽवतिष्ठसि ।  

किमर्थं चापि मां रुद्ध्वा निर्भिर्त्सयसि दारुणा  ॥  ५।३।२६ ॥   

हनुमद्वचनं श्रुत्वा लङ्का सा कामरूपिणी ।  

उवाच वचनं क्रुद्धा परुषं पवनात्मजम्  ॥  ५।३।२७ ॥   

अहं हाक्षसराजस्य रावणस्य महात्मनः ।  

आज्ञा प्रतीक्षा दुर्धर्षा रक्षामि नगरीमिमाम्  ॥  ५।३।२८ ॥   

न शक्या मामवज्ञाय प्रवेष्टुं नगरी त्वया ।  

अद्य प्राणैः परित्यक्तः स्वप्स्यसे निहतो मया  ॥  ५।३।२९ ॥   

अहं हि नगरी लङ्का स्वयमेव प्लवङ्गम ।  

सर्वतः परिरक्षामि ह्येतत्ते कथितं मया  ॥  ४।३।३० ॥   

लङ्काया वचनं श्रुत्वा हनुमान् मारुतात्मजः ।  

यत्नवान् स हरिश्श्रेष्ठः स्थितः शैल इवापरः  ॥  ५।३।३१ ॥   

स तां स्त्रीरूपविकृतां दृष्ट्वा वानरपुङ्गवः ।  

आबभाषे ऽथ मेधावी सत्त्ववान् प्लवगर्षभः  ॥  ५।३।३२ ॥   

द्रक्ष्यामि नगरीं लङ्कां साट्टप्राकारतोरणाम् ।  

इत्यर्थमिह संप्राप्तः परं कौतूहलं हि मे  ॥  ५।३।३३ ॥   

नेति । अभिगुप्ता समावृतेत्यर्थः । अतो न रक्षितेत्यनेन पुनरुक्तिः  ॥ 
५।३।२४३३ ॥   

  

वनान्युपवनानीह लंकायाः काननानि च ।  

सर्वतो गृहमुख्यानि द्रष्टुमागमनं हि मे  ॥  ५।३।३४ ॥   

उपवनानि गृहोद्यानानि । काननानि शून्यारण्यानि  ॥  ५।३।३४ ॥   

  

तस्य तद्वचनं श्रुत्वा लंङ्का सा कामरूपिणी ।  

भूय एव पुर्नवाक्यं बभाषे परुषाक्षरम्  ॥  ५।३।३५ ॥   

भूयः अतिशयेन परुषाक्षरमित्यन्वयः  ॥  ५।३।३५ ॥   

  

मामनिर्जित्य दुर्बुद्धे राक्षसेश्वरपालिताम् ।  

न शक्यमद्य ते द्रष्टुं पुरीयं वानराधम  ॥  ५।३।३६ ॥   

मामिति । शक्यमित्येतदव्ययम् । तदाह कालिदासः "शक्यमरविन्दसुरभिः कणवाही
मालिनीतरङ्गाणाम् । अङ्गैरनङ्गतप्तैरविरलमालिङ्गितुं पवनः  ॥ " इति।
पुरीरूपं वस्तु शक्यमिति शक्यपुर्योस्सामानाधिकरण्यं वा ॥  ५।३।३६  ॥   

  

ततः स कपिशार्दूलस्तामुवाच निशाचराम् ।  

दृष्ट्वा पुरीमिमां भद्रे पुनर्यास्ये यथागतम्  ॥  ५।३।३७ ॥   

तत इति । यास्ये यास्यामि । इत्युवाचेति सम्बन्धः  ॥  ५।३।३७ ॥   

  

ततः कृत्वा महानादं सा वै लङ्का भयावहम् ।  

तलेन वानरश्रेष्ठं ताडयामास वेगिता  ॥  ५।३।३८ ॥   

वेगिता साञ्जातवेगा  ॥  ५।३।३८ ॥   

  

ततः स कपिशार्दूलो लङ्कया ताडितो भृशम् ।  

ननाद सुमहानादं वीर्यवान् पवनात्मजः  ॥  ५।३।३९ ॥   

ततः संवर्तयामास वामहस्तस्य सो ऽङ्गुलीः ।  

मुष्टिना ऽभिजघानैनां हनूमान् क्रोधमूर्च्छितः  ॥  ५।३।४० ॥   

स्त्री चेति मन्यमानेन नातिक्रोधस्स्वयं कृतः  ॥  ५।३।४१ ॥   

सा तु तेन प्रहारेण विह्वलाङ्गी निशाचरी ।  

पपात सहसा भूमौ विकृताननदर्शना  ॥  ५।३।४२ ॥   

ततस्तु हनुमान् प्राज्ञस्तां दृष्ट्वा विनिपातिताम् ।  

कृपां चकार तेजस्वी मन्यमानः स्त्रियं तु ताम्  ॥  ५।३।४३ ॥   

ततो वै भृशसंविग्ना लङ्का सा गद्गदाक्षरम् ।  

उवाचागर्वितं वाक्यं हनुमान्तं प्लवङ्गमम्  ॥  ५।३।४४ ॥   

संवर्तयामास सङ्कोचयामास  ॥  ५।३।३९४४ ॥   

  

प्रसीद सुमहाबाहो त्रायस्व हरिसत्तम ।  

समये सौम्य तिष्ठन्ति सत्त्ववन्तो महाबलाः  ॥  ५।३।४५ ॥   

प्रसीदेति । समये स्त्रीवधवर्जनव्यवस्थायाम् । सत्त्ववन्तः धैर्यवन्तः  ॥ 
५।३।४५ ॥   

  

अहं तु नगरी लङ्का स्वयमेव प्लवङ्गम ।  

निर्जिता ऽहं त्वया वीर विक्रमेण महाबल  ॥  ५।३।४६ ॥   

इदं तु तथ्यं वै ब्रुवन्त्या मे हरीश्वर ।  

स्वयंभुवा पुरा दत्तं वरदानं यथा मम  ॥  ५।३।४७ ॥   

अहं त्वित्यर्धं भिन्नं वाक्यम्, एकवाक्यत्वे ऽहंशब्दस्य पुनरुक्तिः  ॥ 
५।३।४६,४७ ॥   

  

यदा त्वां वानरः कश्चिद्विक्रमाद्वशमानयेत् ।  

तदा त्वया हि विज्ञेयं रक्षसां भयमगतम्  ॥  ५।३।४८ ॥   

स हि मे समयस्सौम्य प्राप्तो ऽद्य तव दर्शनात् ।  

स्वयम्भूविहितस्सत्यो न तस्यास्ति व्यतिक्रमः  ॥  ५।३।४९ ॥   

सीतानिमित्तं राज्ञस्तु रावणस्य दुरात्मनः ।  

राक्षसां चैव सर्वेषां विनाशः समुपागतः  ॥  ५।३।५० ॥   

तत्प्रविश्य हरिश्रेष्ठ पुरीं रावणपालिताम् ।  

विधत्स्व सर्वकार्याणि यानि यानीह वाञ्छसि  ॥  ५।३।५१  ॥   

वरदानस्वरूपमाह-- यदेति । अत्र रावणस्य दिग्विजये
नन्दिकेश्वरादिभिर्लङ्कायाः कृते विनाशशापे दत्ते सा ब्रह्माणं गत्वा
प्रार्थयामास । विनाशो मे मा भूदिति । स च तस्यै वरमदात्, तव सद्यो विनाशो
न भविष्यति यदा तु वानरस्त्वामभिभविष्यति तदा तु विनाशो भविष्यतीति
कथोन्नीयते  ॥  ५।३।४८५१ ॥   

  

प्रविश्य शापोपहतां हरीश्वरः शुभां पुरीं राक्षसमुख्यपालिताम् ।  

यदृच्छया त्वं जनकात्मजां सतीं विमार्ग सर्वत्र गतो यथासुखम्  ॥  ५।३।५२
 ॥   

इत्यार्षे श्रारामायणे वाल्मीकीये आदिकाव्ये श्रीमत्सुन्दरकाण्डे तृतीयः
सर्गः  ॥  ५।३ ॥   

प्रविश्येति शापो नन्दिकेश्वरादिकृतः । यदृच्छयेत्यस्य गत इति सम्बन्धः ।
यदृच्छाया ऽत्र प्राप्तस्त्वमित्यर्थः  ॥  ५।३।५२ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने तृतीयः सर्गः  ॥  ५।३ ॥   


