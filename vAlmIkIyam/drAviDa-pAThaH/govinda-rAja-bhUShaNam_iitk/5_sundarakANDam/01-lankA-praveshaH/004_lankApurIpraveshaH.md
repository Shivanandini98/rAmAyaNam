+++
title = "००४ लङ्कापुरीप्रवेशः"
title_english = "004 Hanuma enters the city of Lanka"

+++


स निर्जित्य पुरीं श्रेष्ठां लङ्कां तां कामरूपिणीम् ।  

विक्रमेण महातेजा हनूमान् कपिसत्तमः ।  

अद्वारेण महाबाहुः प्राकारमभिपुप्लुवे  ॥  ५।४।१ ॥   

स निर्जित्येत्यादि । अद्वारेणेत्यनेन लङ्कापरिभवो राक्षसैर्न ज्ञातुं शक्य
इति द्योत्यते  ॥  ५।४।१ ॥   

  

प्रविश्य नगरीं लङ्कां कपिराजहितङ्करः ।  

चक्रे ऽथ पादं सव्यं च शत्रूणां स तु मूर्धनि  ॥  ५।४।२ ॥   

प्रविष्टः सत्त्वसंपन्नो निशायां मारुतात्मजः ।  

स महापथमास्थाय मुक्तापुष्पविराजितम्  ॥  ५।४।३ ॥   

ततस्तु तां पुरीं लङ्कां रम्यामभिययौ कपिः  ॥  ५।४।४ ॥   

प्रविश्येति । चक्र इति । शत्रुदेशप्रवेशे प्रथमं सव्यपादः कार्यः स तु
शत्रोर्मूर्ध्नि कृतो भवेदिति राजशास्त्रम् । अनेन प्रथमं सव्यं पादं
लङ्कायं कृतवानित्यर्थः सिद्धः । तदाह बहस्पतिः" प्रयाणकाले च गृहप्रवेशं
विवाहकाले ऽपि च दक्षिणाङ्घ्रिम् । कृत्वा ऽग्रतः शत्रुपुरप्रवेशे वामं
निदध्याच्चरणं नृपालः" । इति । ५।४।२४  ॥   

  

हसितोत्कृष्टनिनदैस्तूर्यघोषपुरस्सरैः ।  

वज्राङ्कुशनिकाशैश्च वज्रजालविभूषितैः ।  

गृहमेघैः पूरी रम्या बभासे द्यौरिवाम्बुदैः  ॥  ५।४।५ ॥   

हसितेति । तूर्यघोषपुरस्सरैः हसितोत्कृष्टनिनदैः हसितानामुत्कृष्टस्वरैः
युक्तेत्यर्थः । वज्राङ्कुशनिकाशैः वज्रमङ्कुशो यस्य सः वज्राङ्कुशः ऐरावतः
तत्तुल्यैः तद्वच्छुभ्रैरित्यर्थः । वज्राङ्कुशतुल्यसंस्थानैर्वा ।
वज्रजालविभूषितैः वज्रो रत्नविशेषः । गृहमेघैः गृहश्रेष्ठैः । "उपमितं
व्याघ्रादिभिः" इत्युपमितसमासः  ॥  ५।४।५ ॥   

  

प्रजज्वाल तदा लङ्का रक्षोगणगृहैः शुभै  ॥  ५।४।६ ॥   

सिताभ्रसदृशैश्चित्रैः पद्मस्वस्तिकसंस्थितैः ।  

वर्धमानगृहैश्चापि सर्वतः सुविभूषिता ।  

\[गृहमुख्यः पुरी रम्या बभासे द्यौरिवाम्बुदैः\] ५।४।७  ॥   

तां चित्रमाल्याभरणां कपिराजहितङ्करः ।  

राघवार्थं चरन् श्रीमान् ददर्श च ननन्द च  ॥  ५।४।८ ॥   

भवनाद्भवनं गच्छन् ददर्श पवनात्मजः ।  

विविधाकृतिरूपाणि भवनानि ततस्ततः  ॥  ५।४।९ ॥   

प्रजच्वालेत्यादि । पद्मस्वस्तिकसंस्थितैः पद्मस्वस्तिकनामभ्यां
संस्थानविशेशषाभ्यां संस्थितैः । वर्द्धमानगृहैः वर्द्धमाननाम्ना संस्थानेन
संस्थितैः गृहैः । तल्लक्षणानि वराहमिहिरसंहितायां व्यक्तानि विस्तभयान्न
लिख्यन्ते  ॥  ५।४।६९ ॥   

  

शुश्राव मधुरं गीतं त्रिस्थानस्वरभूषितम् ।  

स्त्रीणां मदसमृद्धानां दिवि चाप्सरसामिव  ॥  ५।४।१० ॥   

शुश्रावेति । त्रिस्थानस्वरभूषितं त्रिस्थानस्वरभूषितं त्रिस्थानेषु
उरःकण्ठशिरस्सु भवैः स्वरैर्भूषितम् । ते च मन्द्रमध्यताराः  ॥  ५।४।१० ॥   

  

शुश्राव काञ्चीनिनदं नूपुराणां च निस्वनम् ।  

सोपाननिनदांश्चैव भवनेषु महात्मनाम् ।  

अस्फोटितनिनादांश्च क्ष्वेलितांश्च ततस्ततः  ॥  ५।४।११  ॥   

सोपाननिनदांश्च मणिहेमकृतानां सोपानानां नूपुरादिताडनेन ये निनदाः संभवन्ति
तान् । आस्फोटितनिनादान् व्यत्यस्तकरतलाभ्यां भुजाग्रास्फालनशब्दान् ।
क्ष्वेलितान् सिंहनादान्  ॥  ५।४।११ ॥   

  

शुश्राव जपतां तत्र मन्त्रान् रक्षो गृहेषु वै  ॥  ५।४।१२  ॥   

मन्त्रान् ऋग्वेदादीन्  ॥  ५।४।१२ ॥   

  

स्वाध्यायनिरतांश्चैव यातुधानान् ददर्श सः ।  

रावणस्तवसंयुक्तान् गर्जतो राक्षसानपि  ॥  ५।४।१३ ॥   

स्वाध्यायनिरतान् ब्रह्मभागपाठनिरतान्  ॥  ५।४।१३ ॥   

  

राजमार्गं समावृत्य स्थितं रक्षोबलं महत् ।  

ददर्श मध्यमे गुल्मे रावणस्य चरान् बहून्  ॥  ५।४।१४ ॥   

राजमार्गमिति । मध्यमे गुल्मे नगरमध्यस्थितसैन्यसमाजे । चरान्
स्वजनवृत्तान्तजिज्ञासया प्रधानप्रेरितान् प्रणिधीन्  ॥  ५।४।१४ ॥   

  

दीक्षितान् जटिलान् मुण्डान् गोजिनाम्बरवाससः ।  

दर्भमुष्टिप्रहरणानग्निकुण्डायुधांस्तथा  ॥  ५।४।१५ ॥   

दीक्षितानित्यादि । गोजिनाम्बरधारिणः वृषभचर्मरूपवस्त्रधारिणः ।
दर्भमुष्टिप्रहरणान् "यथा वज्रं हरेः पाणौ तथा विप्रकरे कुशः"इति
स्मरणादिति भावः । अग्निकुण्डायुधान् जयार्थं होमशीलान्  ॥  ५।४।१५ ॥   

  

कूटमुद्गरपाणींश्च दण्डायुधधरानपि ।  

एकाक्षानेककर्णांश्च लम्बोदरपयोधरान्  ॥  ५।४।१६ ॥   

कूटमुद्गरपाणीन् कूटो नामायस्कारकूटसदृश आयुधविशेषः । "कूटो ऽस्त्री
पुञ्जमायाद्रिशृङ्गायोघनवेश्मसु । छले बाणान्तरे दम्भे भग्नशृङ्गवृषे तु ना
।" इति शब्दरत्नाकरे । मुद्गरः द्रुघणो घनः ।" इति वैजयन्ती  ॥  ५।४।१६ ॥   

  

करालान् भग्नवक्त्रांश्च विकटान् वामनांस्तथा ।  

धन्विनः ख़ड्गिनश्चैव शतघ्नीमुसलायुधान्  ॥  ५।४।१७ ॥   

करालान् भीमान् । "करालो दन्तुरे तुङ्गे विशाले विकृते ऽपि च" इति भागुरिः
। भग्नवक्त्रान् कुटिलवक्त्रान् । "आविद्धं कुटिलं भग्नम्" इत्यमरः ।
विकटान् विषमाङ्गान् । शतघ्नी शतशङ्कुः अयोगदा । "अयः कण्टकसञ्छन्ना शतघ्नी
परिकीर्तिता" इति वैजयन्ती । मुसलम् आयसो ऽरत्निप्रमाणको दण्डः । "मुसलं
त्वायसो दण्डो धार्यो ऽरत्निप्रमाणकः" इति शब्दरत्नाकरे  ॥  ५।४।१७ ॥   

  

परिघोत्तमहस्तांश्च विचित्रकवचोज्ज्वलान् ।  

नातिस्थूलान्नातिकृशान्नातिदीर्घातिह्रस्वकान्  ॥  ५।४।१८ ॥   

नातिगौरान्नातिकृष्णान्नातिकुब्जान्नवामनान् ।  

विरूपान् बहुरूपांश्च सुरूपांश्च सुवर्चसः ।  

ध्वजीन् पताकिनश्चैव ददर्श विविधायुधान्  ॥  ५।४।१९ ॥   

परिघः दण्डविशेषः । नातिदीर्घातिहृस्वकानित्यत्र हकारोपरि ऋकारोच्चारणं
वृत्तभङ्गपरिहाराय । एवं ध्वजिनः इति वक्तव्ये ध्वजीनित्युक्तिश्च
छन्दोभङ्गपरिहारायैव  ॥  ५।४।१८,१९ ॥   

  

शक्तिवृक्षायुधांश्चैव पट्टिशाशनिधारिणः  ॥  ५।४।२० ॥   

शक्तीत्यादि । पट्टिशः तीक्ष्णधारो लोहदण्डः । "पट्टिशो यो
दीर्घदणडस्तीक्ष्णधारः क्षुरोपमः" इति निघण्टुः  ॥  ५।४।२० ॥   

  

क्षेपणीपाशहस्तांश्च ददर्श स महाकपिः ।  

स्त्रग्विणस्त्वनुलिप्तांश्च वराभरणभूषितान्  ॥  ५।४।२१ ॥   

नानावेषसमायुक्तान् यथास्वैरगतान् बहून् ।  

तीक्ष्णशूलधरांश्चैव वज्रिणश्च महाबलान्  ॥  ५।४।२२ ॥   

क्षेपणी क्षेपणीयः । वेषः अलङ्कारः । यथास्वैरगतान् यथेष्टचारिणः  ॥ 
५।४।२१,२२  ॥   

  

शतसाहस्रमव्यग्रमारक्षं मध्यमं कपिः ।  

रक्षोधिपतिनिर्दिष्टं ददर्शान्तःपुराग्रतः  ॥  ५।४।२३ ॥   

शतेति । शतसहस्रमेव शतसाहस्रम् । स्वार्थे अण् । आरक्षं गुल्मम् । अन्तः
पुराग्रतः अन्तर्नगराग्रतः रक्षोधिपतिनिर्दिष्टं मध्यमगुल्मभूतं रावणमूलबलं
ददर्शेत्यर्थः  ॥  ५।४।२३ ॥   

  

स तदा तद्गृहं दृष्ट्वा महाहाटकतोरणम् ।  

राक्षसेन्द्रस्य विख्यातमद्रिमूर्ध्नि प्रतिष्ठितम्  ॥  ५।४।२४ ॥   

पुण्डरीकावतंसाभिः परिघाभिरलङ्कृतम् ।  

प्राकारावृतमत्यन्तं ददर्श स महाकपिः  ॥  ५।४।२५ ॥   

स तदेत्यादिश्लोकद्वमेकान्वयम् । सः कपिः तत् आरक्षं दृष्ट्वा सः
राक्षसेन्द्रस्य गृहं ददर्शेत्यन्वयः । क्रियाभेदात्तच्छब्दद्वयम्  ॥ 
५।४।२४,२५ ॥   

  

त्रिविष्टपनिभं दिव्यं दिव्यनादविनादितम् ।  

वाजिहेषितसंघुष्टं नादितं भूषणैस्तदा  ॥  ५।४।२६ ॥   

रथैर्यानैर्विमानैश्च तथा हयगजैः शुभैः ।  

वारणैश्च चतुर्दन्तैः श्वेताभ्रनिचयोपमैः  ॥  ५।४।२७ ॥   

भूषितं रुचिराद्वारं मत्तैश्च मृगपक्षिभिः ।  

रक्षितं सुमहावीर्यैर्वासुधानैः सहस्रशः ।  

राक्षसाधिपतेर्गुप्तमाविवेश महाकपिः  ॥  ५।४।२८ ॥   

त्रविविष्टपेत्यादि । यानैः शिबिकादिभिः । विमानैः व्योमयानैः ।
हयगजैरित्यत्र गजशब्दः द्विदन्तगजपरः । अत्र न वारणैरित्यनेन पुनरुक्तिः ।
मृगपक्षिभिश्च भूषितमित्यन्वयः । रक्षिभिर्यातुधानैर्गुप्तमिति सम्बन्धः ।
आविवेश जगाम । गृहप्रवेशस्य दूरे वक्ष्यमाणत्वात्  ॥  ५।४।२६२८ ॥   

  

सहोमजाम्बूनदचक्रवालं महार्हमुक्तामणिभूषितानाम् ।  

परार्घ्यकालागरुचन्दनाक्तं स रावणान्तःपुरमाविवेश  ॥  ५।४।२९ ॥   

इत्यार्षे श्रीरामायणे वाल्माकीये आदिकाव्ये श्रीमन्सुन्दरकाण्डे चतुर्थः
सर्गः  ॥  ५।४ ॥   

सहेमेति । हेम अन्यत्र जातं सुवर्णम् । जाम्बूनदं जम्बूनद्यां जातम् ।
चक्रवालं प्रकारमण्डलम् । रावणान्तःपुरं रावणान्तर्नगरम्  ॥  ५।४।२९ ॥   

इति श्रीगोविन्दराजविरचिते श्रीरामयणभूषणे शृङ्गारतिलकाख्याने
सुन्दरकाण्डव्याख्याने चतुर्थः सर्गः  ॥  ५।४ ॥   


