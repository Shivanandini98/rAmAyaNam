+++
title = "०१३ अशोकवाटिकाप्रस्थानम्"
title_english = "013 Hanuma starts to search in Ashoka garden"

+++


विमानात्तु सुसंक्रम्य प्राकारं हरियूथपः ।  

हनुमान् वेगवानासीद्यथा विद्युद् घनान्तरे  ॥  ५।१३।१  ॥   

विमानादित्यादि । इदानीं विमानादवतरणोक्त्या मध्ये विमानमधिरुढ इत्यवगम्यते
। वेगवत्त्वे दृष्टान्तमाहविद्युदिति  ॥  ५।१३।१  ॥   

  

सम्परिक्रम्य हनुमान् रावणस्य निवेशनात् ।  

अदृष्ट्वा जानकीं सीतामब्रवीद्वचनं कपिः  ॥  ५।१३।२  ॥   

सम्परिक्रम्येति । सम्परिक्रम्य, प्राकारमिति शेषः । अब्रवीत्, स्वयमिति
शेषः  ॥  ५।१३।२  ॥   

  

भूयिष्ठं लोलिता लङ्का रामस्य चरता प्रियम् ।  

नहि पश्यामि वैदेहीं सीतां सर्वाङ्गशोभनम्  ॥  ५।१३।३ ॥   

लोलिता बहुशो ऽन्विष्टेत्यर्थः  ॥  ५।१३।३ ॥   

  

पल्वलानि तटाकानि सरांसि सरितस्तथा ।  

नद्यो ऽनूपवनान्ताश्च दुर्गाश्च धरणीधराः ।  

लोलिता वसुधा सर्वा न तु पश्यामि जानकीम्  ॥  ५।१३।४ ॥   

इह सम्पतिना सीता रावणस्य निवेशने ।  

आख्याता गृध्रराजेन न च पश्यामि तामहम्  ॥  ५।१३।५।  

सरितः क्षुद्रनद्यः । अनूपवनान्ताः जलप्रायवनप्रदेशाः  ॥  ५।१३।४,५ ॥   

  

किन्नु सीता ऽथ वैदेही मैथिली जनकात्मजा ।  

उपतिष्ठेत विवशा रावणं दुष्टचारिणम्  ॥  ५।१३।६ ॥   

किंन्विति । सीता अयोनिजा । वैदेही जन्मभूमिप्रयुक्तातिशयवती । मैथिली
आचारप्रधानकुलोत्कर्षवती । अथशब्दस्समुच्चये । एवंभूता जनकात्मजा
दुष्टचारिणं रावणं विवशा कामपरवशा सती उपतिष्ठेत किंनु? नेत्यर्थः  ॥ 
५।१३।६ ॥   

  

क्षिप्रमुत्पततो मन्ये सातामादाय रक्षसः ।  

बिभ्यतो रामबाणानामन्तरा पतिता भवेत्  ॥  ५।१३।७ ॥   

अथास्या अदर्शने हेतूनुत्प्रेक्षते क्षिप्रमित्यादिना । रामबाणानां
रामबाणेभ्यः  ॥  ५।१३।७ ॥   

  

अथवा ह्रियमाणायाः पथि सिद्धनिषेविति ।  

मन्ये पतितमार्याया हृदयं प्रेक्ष्य सागरम्  ॥  ५।१३।८ ॥   

अथवेति । सागरं प्रेक्ष्य भीतं हृदयं सागरे पतितमिति मन्ये । हृदयस्य
भयस्थानत्वेन तन्मूलतया तच्छरीरं लक्ष्यते  ॥  ५।१३।८ ॥   

  

रावणस्योरुवेगेन भुजाभ्यां पीडितेन च ।  

तया मन्ये विशालाक्ष्या त्यक्तं जीवितमार्यया  ॥  ५।१३।९ ॥   

पीडितेन पीडनेन  ॥  ५।१३।९ ॥   

  

उपर्युपरि वा नूनं सागरं क्रमतस्तथा ।  

विवेष्टमाना पतिता समुद्रे जनकात्मजा  ॥  ५।१३।१० ॥   

उपर्युपरि सागरं सागरस्य सन्निहितोपरिप्रदेशे । "उपर्यध्यधसस्सामीप्ये" इति
द्विर्वचनम् । "धिगुपर्यादिषु त्रिषु" इति द्वितीया  ॥  ५।१३।१० ॥   

  

अहो क्षुद्रेण वा ऽनेन रक्षन्ती शीलमात्मनः ।  

अबन्धुर्भक्षिता सीता रावणेन तपस्विनी  ॥  ५।१३।११  ॥   

अहो इति खेदे  ॥  ५।१३।११  ॥   

  

अथवा राक्षसेन्द्रस्य पत्नीभिरसितेक्षणा ।  

अदुष्टा दुष्टभावाभिर्भक्षिता सा भविष्यति  ॥  ५।१३।१२  ॥   

सम्पूर्णचन्द्रप्रतिमं पद्मपत्रनिभेक्षणम् ।  

रामस्य ध्यायती वक्त्रं पञ्चत्वं कृपणा गता  ॥  ५।१३।१३ ॥   

दुष्टभावाभिः सापत्न्यप्रयुक्तक्रोधाभिः  ॥  ५।१३।१२,१३ ॥   

  

हा राम लक्ष्मणेत्येवं हा ऽयोध्ये चेति मैथिली ।  

विलप्य बहु वैदेही न्यस्तदेहा भविष्यति  ॥  ५।१३।१४ ॥   

हा रामेति । न्यस्तरदेहा त्यक्तदेहा । भविष्यति भवेदित्यर्थः  ॥ 
५।१३।१४ ॥   

  

अथवा निहिता मन्ये रावणस्य निवेशने ।  

नूनं लालप्यते सीता पञ्जरस्थेव शारिका  ॥  ५।१३।१५ ॥   

निहिता भूगृहादौ गूढं स्थापिता । लालप्यते मुहुर्मुहुः प्रलपति  ॥ 
५।१३।१५ ॥   

  

जनकस्य सुता सीता रामपत्नी सुमध्यमा ।  

कथमुत्पलपत्राक्षी रावणस्य वशं व्रजेत्  ॥  ५।१३।१६ ॥   

एवं निरुद्ध्यमानापि सीता रावणस्य वशं न व्रजेदित्याह जनकस्येति कथं
व्रजेत्? न व्रजेदेवेत्यर्थः  ॥  ५।१३।१६ ॥   

  

विनष्टा वा प्र(ण)नष्टा वा मृता वा जनकात्मजा ।  

रामस्य प्रियभार्यस्य न निवेदयितुं क्षमम्  ॥  ५।१३।१७ ॥   

ननु किं चिन्तया, गत्वा यथावृत्तं निवेद्यतामित्याशङ्क्य तदनुचितमित्याह
विनष्टेति । विनष्टा भूगृहादौ स्थापनेनादर्शनं गता । "णश अदर्शने" इति
धातोर्निष्ठा । प्रनष्टा समुद्रपतनादिना त्यक्तजीविता । ("उपसर्गादसमासेपि
णोपदेशस्य " इति णत्वम्  ॥ ) मृता रामविरहदुःखासहिष्णुतया स्वयं मृता ॥ 
५।१३।१७  ॥   

  

निवेद्यमाने दोषः स्याद्दोषः स्यादनिवेदने ।  

कथन्नु खलु कर्तव्यं विषमं प्रतिभाति मे  ॥  ५।१३।१८ ॥   

निवेद्यमाने वक्ष्यमाणो दोषः स्यात् । दोषः स्यादनिवेदने यथावृत्तानिवेदने
स्वामिवञ्चनदोषः स्यात् । विषमं परस्परविरुद्धम्  ॥  ५।१३।१८ ॥   

  

अस्मिन्नेवं गते कार्ये प्राप्तकालं क्षमं च किम् ।  

भवेदिति मतं भूयो हनुमान् प्रविचारयत्  ॥  ५।१३।१९ ॥   

यदि सीतामदृष्ट्वा ऽहं वानरेन्द्रपुरीमितः ।  

गमिष्यामि ततः को मे पुरुषार्थो भविष्यति  ॥  ५।१३।२० ॥   

अस्मिन्निति । हनुमान् अस्मिन्कार्ये एवं गते एवं विषमत्वं प्राप्ते सति ।
किं प्राप्तकालं कालोचितं क्षमं समर्थं च भवेदिति मतं पक्षम् । भूयः
प्रविचारयत्  ॥  ५।१३।१९,२० ॥   

  

ममेदं लङ्घनं व्यर्थं सागरस्य भविष्यति ।  

प्रवेशश्चैव लङ्काया राक्षसानां च दर्शनम्  ॥  ५।१३।२१  ॥   

किं मां वक्ष्यति सुग्रीवो हरयो वा समागताः ।  

किष्किन्धां समनुप्राप्तं तौ वा दशरथात्मजौ  ॥  ५।१३।२२  ॥   

पुरुषार्थाभावमाह ममेदमिति  ॥  ५।१३।२१२२  ॥   

  

गत्वा तु यदि काकुत्स्थं वक्ष्यामि परमप्रियम् ।  

न दृष्टेति मया सीता ततस्त्यक्ष्यति जीवितम्  ॥  ५।१३।२३ ॥   

निवेद्यमाने दोषः स्यादित्येतदुपपादयति गत्वेत्यादिना । अप्रियमिति च्छेदः
 ॥  ५।१३।२३ ॥   

  

परुषं दारुणं क्रूरं तीक्ष्णमिन्द्रियतापनम् ।  

सीतानिमित्तं दुर्वाक्यं श्रुत्वा स न भविष्यति  ॥  ५।१३।२४ ॥   

परुषं श्रवणकटुकम् । दारुणं भयंकरम् । क्रूरम् उग्रम् । तीक्ष्णम् असह्यम्
। इन्द्रियतापनम् इन्द्रियक्षोभकम् । सीतानिमित्तं सीताविषयम्  ॥ 
५।१३।२४ ॥   

  

तं तु कृच्छ्रगतं दृष्ट्वा पञ्चत्वगतमानसम् ।  

भृशानुरक्तो मेधावी न भविष्यति लक्ष्मणः  ॥  ५।१३।२५ ॥   

विनष्टौ भ्रातरौ श्रुत्वा भरतो ऽपि मरिष्यति ।  

भरतं च मृतं दृष्ट्वा शत्रुघ्नो न भविष्यति  ॥  ५।१३।२६ ॥   

पुत्रान् मृतान् समीक्ष्याथ न भविष्यन्ति मातरः ।  

कौसल्या च सुमित्रा च कैकेयी च न संशयः  ॥  ५।१३।२७ ॥   

कृतज्ञः सत्यसन्धश्च सुग्रीवः प्लवगाधिपः ।  

रामं तथागतं दृष्ट्वा ततस्त्यक्ष्यति जीवितम्  ॥  ५।१३।२८ ॥   

दुर्मना व्यथिता दीना निरानन्दा तपस्विनी ।  

पीडिता भर्तृशोकेन रुमा त्यक्ष्यति जीवितम्  ॥  ५।१३।२९ ॥   

वालिजेन तु दुःखेन पीडिता शोककर्शिता ।  

पञ्जत्वं च गते राज्ञि तारापि न भविष्यति  ॥  ५।१३।३० ॥   

मातापित्रोर्विनाशेन सुग्रीवव्यसनेन च ।  

कुमारो ऽप्यङ्गदः कस्माद्धारयिष्यति जावितम्  ॥  ५।१३।३१  ॥   

भर्तृजेन तु दुःखेन ह्यभिभूता वनौकसः ।  

शिरांस्यभिहनिष्यन्ति तलैर्मुष्टिभिरेव च  ॥  ५।१३।३२  ॥   

तं त्विति । पञ्चत्वगतमानसं मरणे कृतनिश्चयम्  ॥  ५।१३।२५३२  ॥   

  

सान्त्वेनानुप्रदानेन मानेन च यशस्विना ।  

लालिताः कपिराजेन प्राणांस्त्यक्ष्यन्ति वानराः  ॥  ५।१३।३३ ॥   

सान्त्वेनेति । मानेन प्रत्युत्थानादिना  ॥  ५।१३।३३ ॥   

  

न वनेषु न शैलेषु न निरोधेषु वा पुनः ।  

क्रीडामनुभविष्यन्ति समेत्य कपिकुञ्जराः  ॥  ५।१३।३४ ॥   

सपुत्रदाराः सामात्या भर्तृव्यसनपीडिताः ।  

शैलाग्रेभ्यः पतिष्यन्ति समेत्य विषमेषु च  ॥  ५।१३।३५ ॥   

न वनेष्विति । निरोधेषु गृहादिसंवृतप्रदेशेषु  ॥  ५।१३।३४,३५ ॥   

  

विषमुद्बन्धनं वापि प्रवेशं ज्वलनस्य वा ।  

उपवासमथो शास्त्रं प्रचरिष्यन्ति वानराः  ॥  ५।१३।३६ ॥   

विषमिति । प्रचरिष्यन्ति करिष्यन्तीत्यर्थः । शस्त्रं शस्त्रपतनम्  ॥ 
५।१३।३६ ॥   

  

घोरमारोदनं मन्ये गते मयि भविष्यति ।  

इक्ष्वाकुकुलनाशश्च नाशश्चैव वनौकसाम्  ॥  ५।१३।३७ ॥   

सो ऽहं नैव गमिष्यामि किष्किन्धां नगरीमितः ।  

न च शक्ष्याम्यहं द्रष्टुं सुग्रीवं मैथिलीं विना  ॥  ५।१३।३८ ॥   

मय्यगच्छति चेहस्थे धर्मात्मानौ महारथौ ।  

आशया तौ धरिष्येते वानराश्च मनस्विनः  ॥  ५।१३।३९ ॥   

घोरमिति । आरोदनम् आ समन्ताद्रोदनम्  ॥  ५।१३।३७३९ ॥   

  

हस्तादानो मुखादानो नियतो वृक्षमूलिकः ।  

वानप्रस्थो भविष्यामि ह्यदृष्ट्वा जनकात्मजाम्  ॥  ४।१३।४० ॥   

हस्तेति । हस्तादानः हस्तपतितभोजी । मुखादानः मुखपतितभोजी । वृक्षमूलिकः
वृक्षमूलवासी  ॥  ५।१३।४० ॥   

  

सागरानूपजे देशे बहुमूलफलोदके ।  

चितां कृत्वा प्रवेक्ष्यामि समिद्धमरणीसुतम्  ॥  ५।१३।४१  ॥   

सागरानूपज इति । बहुमूलफलोदक इति स्वरूपकथनम् । अरणीसुतम् अरण्युत्पन्नम्
 ॥  ५।१३।४१  ॥   

  

उपविष्टस्य वा सम्यग् लिङ्गिनीं साधयिष्यतः ।  

शरीरं भक्षयिष्यन्ति वायसाः श्वापदानि च  ॥  ५।१३।४२  ॥   

उपविष्टस्य प्रायोपविष्टस्य । लिङ्गिनीम्, लिङ्गं संन्यासः अनशनं तद्वती
लिङ्गिनी ताम् साधयिष्यतः । लिङ्गिनमिति क्वचित्पाठः । तत्र लिङ्गं शरीरं
तद्वान् लिङ्गी आत्मा तं साधयिष्यतः, शरीरादात्मानां मोचयिष्यत इत्यर्थः ।
श्वापदानि श्वापदाः व्याघ्रादयः  ॥  ४।१३।४२  ॥   

  

इदं महर्षिभिर्दृष्टं निर्याणमिति मे मतिः ।  

सम्यगापः प्रवेक्ष्यामि न चेत्पश्यामि जानकीम्  ॥  ५।१३।४३ ॥   

न चैवमात्मत्यागे दोष इत्याह इदमिति । निर्याणं मरणम् । आपः अपः  ॥ 
५।१३।४३ ॥   

  

सुजातमूला सुभगा कीर्तिमाला यशस्विनी ।  

प्रभग्ना चिररात्रीयं मम सीतामपश्यतः  ॥  ५।१३।४४ ॥   

सुजातेति । सुजातमूला आदौ लङ्काधिदेवताजयेन शोभनप्रारम्भा । सुभगा
चन्द्रोदयेन रम्या । कीर्तिमाला मम कीर्तिमयमाला । यशस्विनी हनुमतो
लङ्काप्रवेशरात्रिरिति लोके विख्याता । चिररात्री जागरणेन दीर्घभूता
रात्रिः । प्रभग्ना  

समाप्ता । एवं कल्याणीयं रात्रिः सीतामपश्यतो मे व्यर्थैव जातेत्यर्थः ।
"कृदिकारादक्तिनः" इति दीर्घः  ॥  ५।१३।४४ ॥   

  

तापसो वा भविष्यामि नियतो वृक्षमूलिकः ।  

नेतः प्रतिगमिष्यामि तामदृष्ट्वा ऽसितेक्षणाम्  ॥  ५।१३।४५ ॥   

आत्मत्यागापेक्षया तापसभाव एव ज्यायानित्याह तापस इति । वाशब्दो ऽवधारणे ।
"वा स्याद्विकल्पोपमयोरेवार्थे च समुच्चये" इति विश्वः  ॥  ५।१३।४५ ॥   

  

यदीतः प्रतिगच्छामि सीतामनधिगम्य ताम् ।  

अङ्गदः सह तैः सर्वैर्वानरैर्न भविष्यति  ॥  ५।१३।४६ ॥   

मा भूत् सुग्रीवसमीपगमनम् । अङ्गदादिभिस्संयुज्यतामित्याशङ्क्याह यदीत इति
 ॥  ५।१३।४६ ॥   

  

विनाशे बहवो दोषा जीवन् भद्राणि पश्यति ।  

तस्मात्प्राणान् धरिष्यामि ध्रुवो जीवितसङ्गमः  ॥  ५।१३।४७ ॥   

एवं बहुविधं दुःखं मनसा धारयन् मुहुः ।  

नाध्यगच्छत्तदा पारं शोकस्य कपिकुञ्जरः  ॥  ५।१३।४८ ॥   

विनाश इति । बहवो दोषाः पूर्वोक्तास्सर्वविनाशादयः । संगम श्रेयस्संगमः  ॥ 
५।१३।४७४८ ॥   

  

रावणं वा वधिष्यामि दशग्रीवं महाबलम् ।  

काममस्तु हृता सीता प्रत्याचीर्णं भविष्यति  ॥  ५।१३।४९ ॥   

रावणमिति । प्रत्याचीर्णं प्रत्याचरितम्, प्रतिकृतमिति यावत्  ॥ 
५।१३।४९ ॥   

  

अथवैनं समुत्क्षिप्य उपर्युपरि सागरम् ।  

रामायोपहरिष्यामि पशुं पशुपतेरिव  ॥  ५।१३।५० ॥   

पशुपतेः अग्नेः पशुम् अजमिव । "इमं पशुं पशुपते ते अद्य बध्नाम्यग्रे" इति
श्रुतेः । अनेन सुप्रापत्वमुक्तम्  ॥  ५।१३।५० ॥   

  

इति चिन्तां समापन्नः सीतामनधिगम्य ताम् ।  

ध्यानशोकपरीतात्मा चिन्तयामास वानरः  ॥  ५।१३।५१  ॥   

इतीति । प्रथमं चिन्ताविचारः । ततो ध्यानं ज्ञातव्यविषयनिरन्तरप्रत्ययः ।
तत्तश्चिन्तेति दुरन्तचिन्तोच्यते  ॥  ५।१३।५१ ॥   

  

यावत्सीतां हि पश्यामि रामपत्नीं यशस्विनीम् ।  

तावदेतां पुरीं लङ्कां विचिनोमि पुनः पुनः  ॥  ५।१३।५२  ॥   

चिन्ताप्रकारमाह यावदिति  ॥  ५।१३।५२ ॥   

  

संपातिवचनाच्चापि रामं यद्यानयाम्यहम् ।  

अपश्यन् राघवो भार्यां निर्दहेत् सर्ववानरान्  ॥  ५।१३।५३ ॥   

इहैव नियताहारो वत्स्यामि नियतेन्द्रियाः ।  

न मत्कृते विनश्येयुः सर्वे ते नरवानराः  ॥  ५।१३।५४ ॥   

अशोकवनिका चेयं दृश्यते या महाद्रुमा ।  

इमामधिगमिष्यामि न हीयं विचिता मया  ॥  ५।१३।५५ ॥   

वसून् रुद्रांस्तथा ऽ ऽदित्यानश्विनौ मरुतो ऽपि च ।  

नमस्कृत्वा गमिष्यामि रक्षसां शोकवर्धनः  ॥  ५।१३।५६ ॥   

यदि पूर्वमेव सम्पातिवचनप्रामाण्येन रामो ऽत्रानीयेत तदा महान् प्रमादः
स्यादित्याह सम्पातीति  ॥  ५।१३।५३५६ ॥   

  

जित्वा तु राक्षसान् सर्वानिक्ष्वाकुकुलनन्दिनीम् ।  

संप्रदास्यामि रामाय यथा सिद्धिं तपस्विने  ॥  ५।१३।५७ ॥   

स मुहूर्तमिव ध्यात्वा चिन्तावग्रथितेन्द्रियः ।  

उदतिष्ठन्महातेजा हनूमान् मारुतात्मजः  ॥  ५।१३।५८ ॥   

सिद्धिं तपःफलम्  ॥  ५।१३।५७,५८ ॥   

  

नमो ऽस्तु रामाय सलक्ष्मणाय देव्यै च तस्यै जनकात्मजायै ।  

नमो ऽस्तु रुद्रेन्द्रयमानिलेभ्यो नमो ऽस्तु चन्द्रार्कमरुद्गणेभ्यः  ॥ 
५।१३।५९ ॥   

"सर्वान् देवान्नमस्यन्ति रामस्यार्थे यशस्विनः" इत्युक्तरीत्या
अभिमतलाभत्वरया सर्वान्नमस्करोति नमो ऽस्त्विति  ॥  ५।१३।५९ ॥   

  

स तेभ्यस्तु नमस्कृत्य सुग्रीवस्य च मारुतिः ।  

दिशः सर्वाः समालोक्य ह्यशोकवनिकां प्रति  ॥  ५।१३।६० ॥   

स गत्वा मनसा पूर्वमशोकवनिकां शूभाम् ।  

उत्तरं चिन्तयामास वानरो मारुतात्मजः  ॥  ५।१३।६१  ॥   

स तेभ्यस्त्वित्यादिश्लोकद्वयमेकान्वयम् ।
नमस्कृत्यालोकनरूपक्रियाभेदावच्छब्दद्वयम् । नमस्कृत्य अशोकवनिकां प्रति
उद्दिश्य सर्वा दिशस्समालोक्य परिच्छेत्तुं तस्यास्सर्वा दिशो दृष्ट्वा तां
स मनसा गत्वा उत्तरं चिन्तयामासेति योजना । अशोकशब्दः संक्षेपे व्याख्यातः
 ॥  ५।१३।६०,६१ ॥   

  

ध्रुवं तु हक्षोबहुला भविष्यति वनाकुला ।  

अशोकवनिका चिन्त्या सर्वसंस्कारसंस्कृता  ॥  ५।१३।६२  ॥   

ध्रुवमिति । रक्षोबहुला रक्षकराक्षसबहुला । वनाकुला जलावृता
द्रुमषण्डमण्डिता वा । सर्वसंस्कारैः कर्षणतृणनिरसनादिभिः संस्कृता
कृतातिशयाधाना अशोकवनिका ध्रुवं चिन्त्या भविष्यति । अवश्यमन्वेषणीया
भवेदित्यर्थः  ॥  ५।१३।६२ ॥   

  

रक्षिणश्चात्र विहिता नूनं रक्षन्ति पादपान् ।  

भगवानपि सर्वात्मा नातिक्षोभं प्रवाति वै  ॥  ५।१३।६३ ॥   

रक्षिण इति । अत्र अशोकवनिकायाम् । विहिताः नियुक्ताः । सर्वात्मा
सर्वमाप्नोतीति सर्वात्मा वायुः । सोपि नातिक्षोभं प्रवाति ।
अतिकम्पनपूर्वकं नात्र सञ्चरतीत्यर्थः  ॥  ५।१३।६३ ॥   

  

संक्षिप्तो ऽयं मया ऽ ऽत्मा च रामार्थे रावणस्य च ।  

सिद्धिं मे संविधास्यन्ति देवाः सर्षिगणास्त्विह  ॥  ५।१३।६४ ॥   

एवंभूतप्रदेशे भवतः कथं गमनमित्याशङ्क्याह संक्षिप्त इति । मया अयमात्मा
देहः । रामार्थे रामप्रयोजनसिद्ध्यर्थम् । रावणस्य चार्थे
रावणादृश्यत्वार्थं च संक्षिप्तः अल्पीकृतः । एवं मया कार्यानुकूलो यत्नः
कृतः कार्यसिद्धिं तु देवाः विधास्यन्तीत्याह सिद्धिमिति । संविधास्यन्ति
ददत्वित्यर्थः  ॥  ५।१३।६४ ॥   

  

ब्रह्मा स्वयम्भूर्भगवान् देवाश्चैव दिशन्तु मे ।  

सिद्धिमग्निश्च वायुश्च पुरुहूतश्च वज्रभृत्  ॥  ५।१३।६५ ॥   

वरुणः पाशहस्तश्च सोमादित्यौ तथैव च ।  

अश्विनौ च महात्मानौ मरुतः शर्व एव च  ॥  ५।१३।६६ ॥   

ब्रह्मेत्यादि । शर्वः रुद्रः  ॥  ५।१३।६५,६६ ॥   

  

सिद्धिं सर्वाणि भूतानि भूतानां चैव यः प्रभुः ।  

दास्यन्ति मम ये चान्ये ह्यदृष्टाः पथिगोचराः  ॥  ५।१३।६७ ॥   

उक्तमर्थं पुनः संग्रहेणाह सिद्धिं सर्वाणि भूतानीति । भूतानां प्रभुः
उक्तब्रह्मरुद्राद्यधिपतिः, परिशेषाद्विष्णुरित्यवगम्यते । पन्थाः गोचरः
येषां ते पथिगोचराः मार्गवर्तिनः  ॥  ५।१३।६७ ॥   

  

तदुन्नसं पाण्डुरदन्तमव्रणं शुचिस्मितं पद्मपलाशलोचनम् ।  

द्रक्ष्ये तदार्यावदनं कदान्वहं प्रसन्नताराधिपतुल्यदर्शनम्  ॥  ५।१३।६८ ॥   

तदिति । तत्तस्मात् कारणात् । उन्नता नासिका यस्य तदुन्नम् । "उपसर्गाच्च"
इति समासान्तो ऽच् प्रत्ययः नासादेश्च । अव्रणम् अनवद्यम् । तत्
अभिज्ञातत्वेन रामेण निवेदितम्  ॥  ५।१३।६८ ॥   

  

क्षुद्रेण पापेन नृशंसकर्मणा सुदारुणालङ्कृतवेषधारिणा ।  

बलाभिभूता ह्यबला तपस्विनी कथं नु मे दृष्टिपथे ऽद्य सा भवेत्  ॥ 
५।१३।६९ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे त्रयोदशः
सर्गः  ॥  ५।१३ ॥   

सुदारुणालङ्कृतवेषधारिणा सुदारुणत्वे ऽप्यापातप्रसन्नवेषधारिणा  ॥ 
५।१३।६९ ॥   

 ॥  इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
त्रयोदशः सर्गः  ॥  ५।१३ ॥   


