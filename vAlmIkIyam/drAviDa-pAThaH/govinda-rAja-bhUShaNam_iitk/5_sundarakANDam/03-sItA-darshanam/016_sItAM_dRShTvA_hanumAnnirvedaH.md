+++
title = "०१६ सीतां दृष्ट्वा हनुमान्निर्वेदः"
title_english = "016 Hanuma s grief at the plight of Seetha"

+++


प्रशस्य तु प्रशस्तव्यां सीतां तां हरिपुङ्गवः ।  

गुणाभिरामं रामं च पुनश्चिन्तापरो ऽभवत्  ॥  ५।१६।१ ॥   

प्रशस्य त्वित्यादि । प्रशस्तव्यां प्रशंसितव्याम् । रामं सीतां च
प्रशस्येति । अस्या देव्या इत्यादिनोभयोरपि प्रशंसितत्वात्  ॥  ५।१६।१ ॥   

  

स मुहूर्तमिव ध्यात्वा बाष्पपर्याकुलेक्षणः ।  

सीतामाश्रित्य तेजस्वी हनुमान् विललाप ह  ॥  ५।१६।२ ॥   

स इति । सीतामाश्रित्य सीतां विषयीकृत्य  ॥  ५।१६।२ ॥   

  

मान्या गुरुविनीतस्य लक्ष्मणस्य गुरुप्रिया ।  

यदि सीतापि दुःखार्ता कालो हि दुरतिक्रमः  ॥  ५।१६।३ ॥   

मान्येति । गुरुविनीतस्य गुरुभिः शिक्षितस्य । गुरुप्रिया रामप्रिया । कालो
हि दुरतिक्रमः कालो दुरतिक्रम एवेत्ययमर्थः सिद्धो भवतीत्यर्थः । हिशब्धो
ऽवधारणे अव्ययानामनेकार्थत्वात् । जगद्रक्षकरामलक्ष्मणगुप्तायास्सीताया अपि
यदीदृशं दुःखं प्राप्तं तदा कालो दुरतिक्रम एवेति भावः  ॥  ५।१६।३ ॥   

  

रामस्य व्यवसायज्ञा लक्ष्मणस्य च धीमतः ।  

नात्यर्थं क्षुभ्यते देवी गङ्गेव जलदागमे  ॥  ५।१६।४ ॥ ।  

रामस्येति । व्यवसायज्ञा स्वयत्नं विहाय तद्व्यवसायमेव प्रेक्षमाणा
एतद्व्रतं मम । अप्यहं जीवितं जह्याम्ऽ इत्येवं रामव्यवसायं जानन्तीत्यर्थः
। लक्ष्मणस्य च धीमतः रामे मायामृगानुसारिण्यपि मारीचो ऽयमिति तदानीमपि
निश्चितवतो लक्ष्मणस्य । यद्वा सर्वेश्वरादप्याश्रितसंरक्षणे समुद्युक्तस्य
। नात्यर्थं क्षुभ्यते अत्यर्थमिति क्षोभाभावविशेषणम्, क्षोभविशेषणत्त्वे
यत्किंचित्क्षोभः प्राप्तः स्यात् । सत्तानाशकाले प्राप्तेपि
क्षोभलेशरहितेत्यर्थः । देवी रामेण शिरसा वोढव्याल्लभ्यवती । गङ्गेव
जलदागमे, क्षोभहेतौ सत्यपि यथा गङ्गा न क्षुभ्यते तथेत्यर्थः  ॥  ५।१६।४ ॥   

  

तुल्यशीलवयोवृत्तां तुल्याभिजनलक्षणाम् ।  

राघवो ऽर्हति वैदेहीं तं चेयमसितेक्षणा  ॥  ५।१६।५ ॥   

तां दृष्ट्वा नवहेमाभां लोककान्तामिव श्रियम् ।  

जगाम मनसा रामं वचनं चेदमब्रवीत्  ॥  ५।१६।६ ॥   

तुल्येति । तुल्यशीलवयोवृत्ताम्, शीलं स्वभावः, "अस्या देव्या
मनस्तस्मिंस्तस्य चास्यां प्रितष्ठितम्" इति प्रक्रियया तुल्यस्वभावाम् ।
तुल्यवयस्काम् षोडशवार्षिकस्य द्वादशवार्षिकी तुल्या अन्यथा वैरस्यापत्तेः
शास्त्रविरोधाच्च । अत एव विष्णुः-- "वर्षैरेकगुणां भार्यामुद्वहेत्
त्रिगुणो वरः । द्व्यष्टवर्षो ऽष्टवर्षां वा वयोमात्रावरा च या  ॥ " इति।
तुल्यवृत्ताम् "दोषो यद्यपि तस्य स्यात् सतामेतदगर्हितम्" इति रामवृत्तम्,
"पापानां वा शुभानां वा वधार्हाणां प्लवङ्गम। कार्यं करुणमार्येण न
कश्चिन्नापराध्यति ॥  " इत्युक्तवत्यास्सीताया वृत्तेन तुल्यम् । तुल्यशब्दो
ऽनुरूपपरः । रामानुरूपशीलवयश्चारित्रामित्यर्थः । तुल्याभिजनलक्षणाम्
अभिजनः कुलम्, लक्षणं सामुद्रिकं, सार्वभौमलक्षणवतो भार्याया
यैस्सामुद्रिकलक्षणैर्भाव्यं तैर्युक्तामित्यर्थः । एवंविधत्वाद्राघवो
वैदेहीमर्हति, वैदेही राघवमर्हति । लोके सौन्दर्यादिमतः
सौन्दर्यादिसर्वसहिता न लभ्यते । सौन्दर्यादिमत्या न सौन्दर्यादिसर्ववान् ।
अनयोस्तु सर्वं सम्पन्नमिति विस्मयते ।
असितेक्षणेत्यधिकविशेषणदानाद्रामापेक्षया सीताया
नयनसौन्दर्यमधिकमित्युच्यते । अत एव रामो वक्ष्यति "न जीवेयं क्षणमपि विना
तामसितेक्षणाम् ।" इति  ॥  ५।१६।५६ ॥   

  

अस्या हेतोर्विशालाक्ष्या हतो वाली महाबलः ।  

रावणप्रतिमो वीर्ये कबन्धश्च निपातितः  ॥  ५।१६।७ ॥   

विराधश्च हतः सङ्ख्ये राक्षसो भीमविक्रमः ।  

वने रामेण विक्रम्य महेन्द्रेणेव शम्बरः  ॥  ५।१६।८ ॥   

चतुर्दश सहस्रीणि रक्षसां भीमकर्मणाम् ।  

निहतानि जनस्थाने शरैरग्निशिखोपमैः  ॥  ५।१६।९ ॥   

खरश्च निहतः सङ्ख्ये त्रिशिराश्च निपातितः ।  

दूषणश्च महातेजा रामेण विदितात्मना  ॥  ५।१६।१० ॥   

अस्या हेतोरिति । "सर्वनाम्नस्तृतीया च " इति षष्ठी । अन्या हेतुनेत्यर्थः
 ॥  ५।१६।७१० ॥   

  

ऐश्वर्यं वानराणां च दुर्लभं वालिपालितम् ।  

अस्या निमित्ते सुग्रीवः प्राप्तवान् लोकसत्कृतम्  ॥  ५।१६।११ ॥   

सागरश्च मया क्रान्तः श्रीमान्नदनदीपतिः ।  

अस्या होतोर्विशालाक्ष्याः पुरी चेयं निरीक्षिता  ॥  ५।१६।१२ ॥   

ऐश्वर्यमिति । अस्या निमित्ते "निमित्तकारणहेतुषु सर्वासां प्रायदर्शनम्"
इति षष्ठी सप्तम्यर्थे । अस्यां निमित्ते सत्यामित्यर्थः  ॥  ५।१६।१११२ ॥   

  

यदि रामः समुद्रान्तां मेदिनीं परिवर्तयेत्त् ।  

अस्याः कृते जगच्चापि युक्तमित्येव मे मतिः  ॥  ५।१६।१३ ॥   

परिवर्तयेत् अधरोत्तरां कुर्यात् । अस्याः कृते एतदर्थम् । जगच्चापि, न
केवलं मेदिनीं सर्वलोकानपि परिवर्तयेदित्यर्थः  ॥  ५।१६।१३ ॥   

  

राज्यं वा त्रिषु लोकेषु सीता वा जनकात्मजा ।  

त्रैलोक्यराज्यं सकलं सीताया नाप्नुयात् कलाम्  ॥  ५।१६।१४ ॥   

राज्यं वेति । राज्यमुत्कृष्टं वा सीता उत्कृष्टा वा, इति विचार्यमाणा इति
शेषः । कलां लेशम्  ॥  ५।१६।१४ ॥   

  

इयं सा धर्मशीलस्य मैथिलस्य महात्मनः ।  

सुता जनकराजस्य सीता भर्तृदृढव्रता  ॥  ५।१६।१५ ॥   

उत्थिता मेदिनीं भित्त्वा क्षेत्रे हलमुखक्षते ।  

पद्मरेणुनिभैः कीर्णा शुभैः केदारपांसुभिः  ॥  ४।१६।१६ ॥   

भर्तृदृढव्रता भर्तिरि दृढव्रता । केदारपांसुभिः यज्ञक्षेत्रपांसुभिः  ॥ 
४।१६।१५।१६ ॥   

  

विक्रान्तस्यार्यशीलस्य संयुगेष्वनिवर्तिनः ।  

स्नुषा दशरथस्यैषा ज्येष्ठा राज्ञो यशस्विनी  ॥  ५।१६।१७ ॥   

धर्मज्ञस्य कृतज्ञस्य रामस्य विदितात्मनः ।  

इयं सा दयिता भार्या राक्षसीवशमागता  ॥  ५।१६।१८ ॥   

आर्यशीलस्य श्रेष्ठस्वभावस्य  ॥  ५।१६।१७१८ ॥   

  

सर्वान् भोगान् परित्यज्य भर्तृस्नेहबलात्कृता ।  

अचिन्तयित्वा दुःखानि प्रविष्टा निर्जनं वनम्  ॥  ५।१६।१९ ॥   

सन्तुष्टा फलमूलेन भर्तृशुश्रूषणे रता ।  

या परां भजते प्रीतिं वने ऽपि भवने यथा  ॥  ५।१६।२० ॥   

सर्वान् भोगान्, भुज्यन्ते इति भोगाः शुकसारिकाकन्तुकप्रभृतिभोगसाधनानि
मातृप्रभृतींश्च । परित्यज्य परि विशेषेण पुनस्तत्राशालेशं विनेव त्यक्त्वा
। अयं च परित्यागो न स्ववशेनेत्याह भर्तृस्नेहबलात्कृता ।
अभिमतविषयस्नेहातिरेकस्तदितरमखिलमपि त्याजयति हि । त्यक्तेषु स्मरणाभावे
ऽपि गन्तव्यदेशीयदुःखं वा किं स्मरति? नेत्याह अचिन्तयित्वा दुःखानि ।
रामातिरिक्तवस्त्वनुभवे हि दुःखानुभवसम्भावनेति भावः । प्रविष्टा निर्जनं
वनम्, भोगस्यैकान्तस्थलमिति ह्यस्या हृदि लग्नमिति भावः  ॥  ५।१६।१९२० ॥   

  

सेयं कनकवर्णाङ्गी नित्यं सुस्मितभाषिणी ।  

सहते यातनामेतामनर्थानामभागिनी  ॥  ५।१६।२१ ॥   

यातनां तीव्रवेदनाम् । अनर्थानामभागिनी आपदामनर्हेत्यर्थः  ॥  ५।१६।२१ ॥   

  

इमां तु शीलसम्पन्नां द्रष्टुमर्हति राघवः ।  

रावणेन प्रमथितां प्रपामिव पिपासितः  ॥  ५।१६।२२ ॥   

अस्या नूनं पुनर्लाभाद्राघवः प्रीतिमेष्यति ।  

राजा राज्यपरिभ्रष्टः पुनः प्राप्येव नेदिनीम्  ॥  ५।१६।२३ ॥   

प्रपां पानीयशालिकाम् । "प्रपा पानीयशालिका " इत्यमरः  ॥  ५।१६।२२२३ ॥   

  

कामभोगैः परित्यक्ता हीना बन्धुजनेन च ।  

धारयत्यात्मनो देहं तत्समागमकांक्षिणी  ॥  ५।१६।२४ ॥   

काम्यन्त इति कामाः ते च ते भोगाश्च स्रक्चन्दनादयः तैः  ॥  ५।१६।२४ ॥   

  

नैषा पश्यति राक्षस्यो नेमान् पुष्पफलद्रुमान् ।  

एकस्थहृदया नूनं राममेवानुपश्यति  ॥  ५।१६।२५ ॥   

भर्ता नाम परं नार्या भूषणं भूषणादपि ।  

एषा तु रहिता तेन भूषणार्हा न शोभते  ॥  ५।१६।२६ ॥   

दुष्करं कुरुते रामो हीनो यदनया प्रभुः ।  

धारयत्यात्मनो देहं न दुःखेनावसीदति  ॥  ५।१६।२७ ॥   

नैषा पश्यति राक्षस्यः राक्षसीर्न पश्यति । नेमान् पुष्पफलद्रुमान्,
रामविरहक्लेशातिशयेन राक्षसीदर्शनवत् सुपुष्पफलवतां द्रुमाणमपि दर्शनमस्याः
असह्यमित्यर्थः । एकस्थहृदया एकाग्रचित्ता । राममेवानुपश्यति
ध्यायतीत्यर्थः । रामागमनसंभावनावती दिशो ऽबलोकयतीति वा ऽर्थः । यद्वा
निरन्तरेण रामानुभवेन परिसरवर्ती को ऽपि पदार्थो न दृष्टिपथं गच्छतीत्यर्थः
 ॥  ५।१६।२५२७ ॥   

  

इमामसितकेशान्तां शतपत्रनिभेक्षणाम् ।  

सुखार्हां दुःखितां दृष्ट्वा ममापि व्यथितं मनः  ॥  ५।१६।२८ ॥   

क्षितिक्षमापुष्करसन्निभाक्षी या रक्षिता राघवलक्ष्मणाभ्याम् ।  

सा राक्षसीभिर्विकृतेक्षणाभिः संरक्ष्यते संप्रति वृक्षमूले  ॥  ५।१६।२९ ॥   

इमामिति । असित केशान्तः यस्यास्ताम् । केशानामग्रे नैल्यं स्त्रीणां
दुर्लभम् । अतस्तदेवाह असितकेशान्तां गुडालकावृतस्यापि व्यामोहकरीम् ।
शतपत्रनिभेक्षणं यद्यपीयमसितेक्षणा तथापि संस्थानविशेषे उपमेयम् ।
कमलपत्राक्षस्यापि व्यामोहदायिनीम् । सुखार्हां रामोत्सङ्गे स्थातुमर्हाम्
। दुःखितां राक्षसीमध्ये स्थितां दृष्ट्वा ममापि व्यथितं मनः, शाखामृगस्य
ममापि मनो व्यथितम्, किमुत परमदयालो रामस्येति भावः । शोकहर्षयोरपदस्य
ममापि मनो व्यथितम् किंपुनः कामिन इति वा  ॥  ५।१६।२८२९ ॥   

  

हिमहतनलिनीव नष्टशोभा व्यसनपरम्परया ऽतिपीड्यामाना ।  

सहचररहितेव चक्रवाकी जनकसुता कृपणां दशां प्रपन्ना  ॥  ५।१६।३० ॥   

हिमहतेति । हिमहतेति विशेषणेन नलिन्याः पूर्वं बहुकालशोभितत्वं सिद्धम्,
तद्वन्नष्टशोभा द्वादशवर्षं निष्प्रतिबन्धं भोगान् भुञ्जनाया आगन्तुको हि
विश्लेषः तेन हि नष्टशोभेत्युक्तम् । व्यसनपरम्परया विरह इव संश्लेषोपि
मध्ये नागत्य निवृत्तः व्यसनमेव नैरन्तर्येण वृत्तम् । अतिपीड्यमाना
अतिक्रम्य पीड्यमाना, आश्रयाननुरूपं व्यसनमनुभवन्तीत्यर्थः । सहचररहितेव
चक्रवाकी लाभकालमवगम्य दुःखं सोढुमसमर्था । चक्रवाकीसाम्येनायमर्थो लभ्यते
सा हि रात्रिविरामकालं प्रबुध्य दुःखं सोढुमदक्षेति प्रसिद्धम् । जनकसुता
एवं व्यसनं भविष्यतीति ज्ञात्वा न संवर्धिता, केवलं सुखसंवर्धितेत्यर्थः ।
कृपणां दशां प्रपन्ना । पूर्वोक्तनलिन्यादिकं नोपमानं भवितुमर्हति ।
किञ्चिदुक्तिमात्रम् । वाङ्मनसा ऽपरिच्छेद्यां दुर्दशां प्राप्तेत्यर्थः  ॥ 
५।१६।३० ॥   

  

अस्या हि पुष्पवनताग्रशाखाः शोकं दृढं वै जनयन्त्यशोकाः ।  

हिमव्यपायेन च मन्दरश्मिरभ्युत्थितो नैकसहस्ररश्मिः  ॥  ५।१६।३१ ॥   

इत्येवमर्थं कपिरन्ववेक्ष्य सीतेयमित्येव निविष्टबुद्धिः ।  

संश्रित्य तस्मिन्निषसाद वृक्षे बली हरीणामृषभस्तरवस्वी  ॥  ५।१६।३२ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे षोडशः
सर्गः  ॥  ५।१६ ॥   

हिमव्यपायेनवसन्तेन । नैकसहस्ररश्मिरभ्युत्थितः । मन्दरश्मिः सूर्योपेक्षया
मन्दकरः, चन्द्र इति यावत् । शोकं जनयतीति वचनविपरिणामेन सम्बन्धः  ॥ 
५।१६।३१३२ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने षोडश सर्गः  ॥  ५।१६ ॥   


