+++
title = "०१४ अशोकवाटिकाप्रवेशः"
title_english = "014 Hanuma enters the Ashoka garden"

+++


स मूहर्तमिव ध्यात्वा मनसा चाधिगम्य ताम् ।  

अवप्लुतो महातेजाः प्राकारं तस्य वेश्मनः  ॥  ५।१४।१  ॥   

सु मुहूर्तमित्यादि । इवशब्दो वाक्यालङ्कारे । प्राकारम्
अशोकवनिकाप्राकारम् । तस्य वेश्मनः रावणस्य गृहात् । अवलुप्तः प्राप्तः  ॥ 
५।१४।१  ॥   

  

स तु संहृष्टसर्वाङ्गः प्राकारस्थो महाकपिः ।  

पुष्पिताग्रान् वसन्तादौ ददर्श विविधान् द्रुमान्  ॥  ५।१४।२  ॥   

स त्विति । संहृष्टसर्वाङ्गः पुलकितसर्वाङ्गः । वसन्तादौ "पौर्णमास्या
मासान् संपाद्य" इति पक्षमनुसृत्य फाल्गुनपौर्णमासीप्रपूर्वदिनत्वेन
वसन्तादावित्युक्तम्  ॥  ५।१४।२  ॥   

  

सालानशोकान् भव्यांश्च चम्पकांश्च सुपुष्पितान् ।  

उद्दालकान्नागवृक्षांश्चूतान् कपिमुखानपि  ॥  ५।१३।३ ॥   

अथाम्रवणसंछन्ना लताशतसमावृताम् ।  

ज्यामुक्त इव नाराचः पुप्लुवे वृक्षवाटिकाम्  ॥  ५।१४।४ ॥   

सालान् सर्जकान् । भव्यान् शभानित्यशोकविशोषणम् । यद्वा भवं
रुद्रमर्हन्तीति भव्यान् रुद्रप्रियपुष्पान् वृक्षविशेषान् । उद्दलाकान्
बहुवारकान् । नागवृक्षान् नागकेसरवृक्षान् । कपिमुखान् मर्कटकान्  ॥ 
५।१४।३४ ॥   

  

स प्रविश्य विचित्रां तां विहगैरभिनादिताम् ।  

राजतैः काञ्चनैश्चैव पादपैः सर्वतो वृताम्  ॥  ५।१४।५ ॥   

स प्रविश्येत्यादि । काञ्चनैः काञ्चनमयैरिव स्थितैः  ॥  ५।१४।५ ॥   

  

विहगैर्मृगसङ्घैश्च विचित्रां चित्रकाननाम् ।  

उदितादित्यसङ्काशां ददर्श हनुमान् कपिः  ॥  ५।१४।६ ॥   

चित्रकाननां चित्रावन्तरवनाम्, चम्पकवनं चूतवनमित्येवंविधवनवतीम्  ॥ 
५।१४।६ ॥   

  

वृतां नानाविधैर्वृक्षैः पुष्पोपगफलोपगैः ।  

कौकिलैर्भृङ्गराजैश्च मत्तैर्नित्यनिषेविताम्  ॥  ५।१४।७ ॥   

पुष्पाण्युपगच्छन्तीति पुष्पोपगाः पुष्पसंपन्नाः तैः, फलोपगैः फलसंपन्नैः
 ॥  ५।१४।७ ॥   

  

प्रहृष्टमनुजे काले मृगपक्षिसमाकुले ।  

मत्तबर्हिणसंघुष्टां नानाद्विजगणायुताम्  ॥  ५।१४।८ ॥   

मार्गमाणो वरारोहां राजपुत्रीमनिन्दिताम् ।  

सुखप्रसुप्तान् विहगान् बोधयामास वानरः  ॥  ५।१४।९ ॥   

प्रहृष्टमनुजे काले वनन्ते । वसन्तस्य प्रचुरमन्मथत्वात् प्रहृष्टमनुजत्वम्
 ॥  ५।१४।८९ ॥   

  

उत्पतद्भिर्द्विजगणैः पक्षैः सालाः समाहताः ।  

अनेकवर्णा विविधा मुमुचुः पुष्पवृष्टयः  ॥  ५।१४।१० ॥   

पुष्पावकीर्णः शुशुभे हनुमान् मारुतात्मजः ।  

अशोकवनिकामध्ये यथा पुष्पमयो गिरिः  ॥  ५।१४।११  ॥   

दिशः सर्वाः प्रधावन्तं वृक्षषण्डगतं कपिम् ।  

दृष्ट्वा सर्वाणि भूतानि वसन्त इति मेनिरे  ॥  ५।१४।१२  ॥   

वृक्षेभ्यः पतितैः पुष्पैरवकीर्णा पृथग्विधैः ।  

रराज वसुधा तत्र प्रमदेव विभूषिता  ॥  ५।१४।१३ ॥   

तरस्विना ते तरवस्तरसा ऽभिप्रकम्पिताः ।  

कुसुमानि विचित्राणि ससृजुः कपिना तदा  ॥  ५।१४।१४ ॥   

सालाः वृक्षाः । "अनोकहः कुटः सालः"इत्यमरः । पुष्पवृष्टयः पुष्पवृष्टीः  ॥ 
५।१४।१०१४ ॥   

  

निर्धूतपत्रशिखराः शीर्णपुष्पफलद्रुमाः ।  

निक्षिप्तवस्त्राभरणा धूर्ता इव पराजिताः  ॥  ५।१४।१५ ॥   

हनूमता वेगवता कम्पितास्ते नगोत्तमाः ।  

पुष्पपर्णफलान्याशु मुमुचुः पुष्पशालिनः  ॥  ५।१४।१६ ॥   

धूर्ताः अक्षधूर्ताः  ॥  ५।१४।१५१६ ॥   

विहङ्गसङ्घैर्हीनास्ते स्कन्धमात्राश्रया द्रुमाः ।  

बभूवुरगमाः सर्वे मारुतेनेव निर्धुताः  ॥  ५।१४।१७ ॥   

स्कन्धमात्राश्रयाः पुष्पादीनामनाश्रया इत्यर्थः । अत एव अगमाः अगम्यः,
असेव्या इत्यर्थः । निर्धूताः कम्पिताः  ॥  ५।१४।१७ ॥   

  

निर्धूतकेशी युवतिर्यथा मृदितवर्णका ।  

निष्पीतशुभदन्तोष्ठी नखैर्दन्तैश्च विक्षिता  ॥  ५।१४।१८ ॥   

तथा लांगूलहस्तैश्च चरणाभ्यां च मर्दिता ।  

बभूवाशोकवनिका प्रभग्नवरपादपा  ॥  ५।१४।१९ ॥   

निर्धूतेति । मृदितवर्णका मृष्टाङ्गरागा । "अङ्गरागस्समालम्भो वर्णकश्च
विलेपनम्" इत्युक्तेः । निष्पीतशुभदन्तोष्ठी निष्पीततया शुभदन्ततुल्योष्ठी
 ॥  ५।१४।१८१९ ॥   

  

महालतानां दामानि व्यधमत्तरसाकपिः ।  

यथा प्रावृषि विन्ध्यस्य मेघजालानि मारुतः  ॥  ५।१४।२० ॥   

स तत्र मणिभूमीश्च राजतीश्च मनोरमाः ।  

तथा काञ्चनभूमीश्च ददर्श विचरन् कपिः  ॥  ५।१४।२१  ॥   

वापीश्च विविधाकाराः पूर्णाः परमवारिणा ।  

महार्हैर्मणिसोपानैरुपपन्नास्ततस्ततः  ॥  ५।१४।२२  ॥   

मुक्ताप्रवालसिकताः स्फाटिकान्तरकुट्टिमाः ।  

काञ्चनैस्तरुभिश्चित्रैस्तीरजैरुपशोभिताः  ॥  ५।१४।२३ ॥   

महालतानामिति । लतानां दामानि प्रतानाति  ॥  ५।१४।२०२३ ॥   

  

फुल्लपद्मोत्पलवनाश्चक्रवाकोपकूजिताः ।  

नत्यूहरुतसंघुष्टा हंससारसनादिताः  ॥  ५।१४।२४ ॥   

दीर्घाभिर्द्रुमयुक्ताभिः सरिद्भिश्च समन्ततः ।  

अमुतोपमतोयाभिः शिवाभिरुपसंस्कृताः  ॥  ५।१४।२५ ॥   

नत्यूहाः दात्यूहाः  ॥  ५।१४।२४२५ ॥   

  

लताशतैरवतताः सन्तानकसमावृताः ।  

नानागुल्मावृतघनाः करवीरकृतान्तराः  ॥  ५।१४।२६ ॥   

ततो ऽम्बुधरसङ्काशं प्रवृद्धशिखरं गिरिम् ।  

विचित्रकूटं कूटैश्च सर्वतः परिवारितम्  ॥  ५।१४।२७ ॥   

सन्तानकाः कल्पवृक्षास्तैस्समावृताः । घनाः निबिडाः । नानागुल्मावृताश्च
ताः घनाश्चेति समासः । करवीरकृतान्तराः करवीरैः कृतविशेषाः  ॥ 
५।१४।२६२७ ॥   

  

शिलागृहैरवततं नानावृक्षैः समावृतम् ।  

ददर्श हरिशार्दूलो रम्यं जगति पर्वतम्  ॥  ५।१४।२८ ॥   

जगति लोके रम्यम्, एतत्सदृशं रम्यं किंचिन्नास्तीत्यर्थः । पर्वतं
ददर्शेत्यन्वयः  ॥  ५।१४।२८ ॥   

  

ददर्श च नगात्तस्मान्नदीं निपतितां कपिः ।  

अङ्कादिव समुत्पत्य प्रियस्य पतितां प्रियाम्  ॥  ५।१४।२९ ॥   

जले निपतिताग्रैश्च पादपैरुपशोभिताम् ।  

वार्यमाणामिव क्रुद्धां प्रमदां प्रियबन्धुभिः  ॥  ५।१४।३० ॥   

पुनरावृत्ततोयां च ददर्श स महाकपिः ।  

प्रसन्नामिव कान्तस्य कान्तां पुनरुपस्थिताम्  ॥  ५।१४।३१  ॥   

अथ नद्याः कुपितया निर्गतया सखीसान्त्वनेन पुनरागतया साम्यं दर्शयति ददर्श
चेति । पुनरावृत्ततोयां वृक्षाग्रप्रतिहत्या पुनः पर्वताभिमुखतोयप्रवाहाम्
। उपमाने उपमेये चान्वयाय ददर्शेति पदद्वयम्  ॥  ५।१४।२९३१ ॥   

  

तस्यादूरात्स पद्मिन्यो नानाद्विजगणायुताः ।  

ददर्श हरिशार्दूलो हनुमान् मारुतात्मजः  ॥  ५।१४।३२  ॥   

तस्येति । तस्य पर्वतस्य । पद्मिन्यः पद्मिनीः  ॥  ५।१४।३२ ॥   

  

कृत्रिमां दीर्घिकां चापि पूर्णां शीतेन वारिणा ।  

मणिप्रवरसोपानां मुक्तासिकतशोभिताम्  ॥  ५।१४।३३ ॥   

विविधैर्मृगसङ्घैश्च विचित्रां चित्रकाननाम् ।  

प्रासादैः सुमहद्भिश्च निर्मितैर्विश्वकर्मणा  ॥  ५।१४।३४ ॥   

काननैः कृत्रिमैश्चापि सर्वतः समलङ्कृताम्  ॥  ५।१४।३५ ॥   

कृत्रिमां क्रियया निर्वृत्ताम्, निर्मितामित्यर्थः  ॥ । ५।१४।३३३५ ॥   

  

ये केचित् पादपास्तत्र पुष्पोपगफलोपगाः ।  

सच्छत्राः सवितर्दीकाः सर्वे सौवर्णवेदिकाः  ॥  ५।१४।३६ ॥   

लताप्रतानैर्बहुभिः पर्णैश्च बहुभिर्वृताम् ।  

काञ्चनीं शिंशुपामेकां ददर्श हनुमान् कपिः ।  

वृतां हेममयीभिस्तु वेदिकाभिः समन्ततः  ॥  ५।१४।३७ ॥   

सो ऽपश्यद्भूमिभागांश्च गर्तप्रस्रवणानि च ।  

सुवर्णवृक्षानपरान् ददर्श शिखिसन्निभान्  ॥  ५।१४।३८ ॥   

तेषां द्रुमाणां प्रभया मेरोरिव दिवाकरः ।  

अमन्यत तदा वीरः काञ्चनो ऽस्मीति वानरः  ॥ । ५।१४।३९ ॥   

ये केचिदिति । सच्छात्राः सविताना इत्यर्थः । सवितर्दिकाः सवेदिकाः ।
सौवर्णवेदिकाः विदर्दिकारोहणार्थं सुवर्णमयसोपानवेदिकायुक्ताः  ॥ 
५।१४।३६३९ ॥   

  

तां काञ्चनैस्तरुगणैर्मारुतेन च वीजिताम् ।  

किङ्किणीशतनिर्घोषां दृष्ट्वा विस्मयमागमत्  ॥  ५।१४।४० ॥   

तामिति । काञ्चनैस्तरुगणैः उपलक्षितां तां शिंशुपाम् ।
किङ्किणीशतनिर्घोषाम्, किङ्किण्यः क्षुद्रघण्टिकाः तासां निर्घोषो यस्याः ।
यद्वा किङ्किणीभिः शतमनन्ताः निर्घोषा यस्याः सा ताम्  ॥  ५।१४।४० ॥   

  

स पुष्पिताग्रां रुचिरां तरुणाङ्कुरपल्लवाम् ।  

तामारुह्य महाबाहुः शिंशुपां पर्णसंवृताम्  ॥  ५।१४।४१  ॥   

स पुष्पिताग्रामित्याद्यासर्गसमाप्त्येकं वाक्यम्  ॥  ५।१४।४१  ॥   

  

इतो द्रक्ष्यामि वैदेहीं रामदर्शनलालसाम् ।  

इतश्चेतश्च दुःखार्तां सम्पतन्तीं यदृच्छया  ॥  ५।१४।४२  ॥   

इतो द्रक्ष्यामि इमामारुह्य द्रक्ष्यामि । ल्यब्लोपे पञ्चमी  ॥  ५।१४।४२
 ॥   

  

अशोकवनिका चेयं दृढं रम्या दुरात्मनः ।  

चम्पकैश्चन्दनैश्चापि वकुलैश्च विभूषिता  ॥  ५।१४।४३ ॥   

इयं च नलिनी रम्या द्विजसङ्घनिषेविता ।  

इमां सा राममहिषी नूनमेष्यति जानकी  ॥  ५।१४।४४ ॥   

सा रामा राममहिषी राघवस्य प्रिया सती ।  

वनस़ञ्चारकुशला नूनमेष्यति जानकी  ॥  ५।१४।४५ ॥   

दुरात्मनः रावणस्य  ॥  ५।१४।४३४५ ॥   

  

अथवा मृगशावाक्षी वनस्यास्य विचक्षणा ।  

वनमेष्यति सा ऽ ऽर्येह रामचिन्तानुकर्शिता  ॥  ५।१४।४६ ॥   

अथेवेति पक्षान्तरे । विचक्षणा तापापनोदनचतुरा । अस्य वनस्य अशोकवनस्य । इह
वनं नलिनीपरिसरवर्तिवनम् । रामचिन्तानुकर्शिता सती एष्यति ।
रामविश्लेषजनिततापापनोदनार्थमेतद्वनप्रदेशमागमिष्यतीत्यर्थः । सा आर्येति
पदच्छेदः  ॥  ५।१४।४६ ॥   

  

रामशोकाभिसंतप्ता सा देवी वामलोचना ।  

वनवासे रता नित्यमेष्येत वनचारिणी  ॥  ५।१४।४७ ॥   

एष्यते एष्यति  ॥  ५।१४।४७ ॥   

  

वनेचराणां सततं नूनं स्पृहयते पुरा ।  

रामस्य दयिता भार्या जनकस्य सुता सती  ॥  ५।१४।४८ ॥   

वनेचराणां स्पृहयते वनेचरेभ्यस्स्पृहयते  ॥  ५।१४।४८ ॥   

  

सन्ध्याकालमनाः श्यामा ध्रुवमेष्यति जानकी ।  

नदीं चेमां शिवजलां सन्ध्यार्थे वरवर्णिनी  ॥  ५।१४।४९ ॥   

तस्याश्चाप्यनुरूपेयमशोकवनिका शुभा ।  

शुभा या पार्थिवेन्द्रस्य पत्नी रामस्य सम्मता  ॥  ५।१४।५० ॥   

यदि जीवति सा देवी ताराधिपनिभानना ।  

आगमिष्यति सा ऽवश्यमिमां शिवजलां नदीम्  ॥ ५।१४।५१  ॥   

सन्ध्याकाले मनः यस्यास्सा सन्ध्याकालमनाः, सन्ध्योपासनतत्परेत्यर्थः ।
सन्ध्यार्थे एष्यति, प्रतिदिनमिति शेषः  ॥  ५।१४।४९५१  ॥   

  

एवं तु मत्वा हनुमान् महात्मा प्रतीक्षमाणो मनुजेन्द्रपत्नीम् ।  

अवेक्षमाणश्च ददर्श सर्वं सुपुष्पिते पर्णघने निलीनः  ॥  ५।१४।५२  ॥   

पर्णघने पर्णसमूहे । महात्मा स हनुमान् । पुष्पिताग्रत्वादिविशिष्टां
तामारुह्य इतो द्रक्ष्यामीत्यारभ्य आगमिष्यति सा ऽवश्यमिमां शिवजलां
नदीमित्यन्तेन यः प्रकार उक्तः एवमुक्तप्रकारेण मत्वा मनुजेन्द्रपत्नीं
प्रतीक्षमाणः अवेक्षमाणः मार्गमाणः सुपुष्पिते पर्णघने निलीनश्च सन् सर्वं
ददर्शेत्यन्वयः  ॥  ५।१४।५२  ॥   

  

इत्यार्षे श्रीगोविन्दराजाविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने चतुर्दशः सर्गः  ॥  ५।१४ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे चतुर्दशः
सर्गः  ॥  ५।१४ ॥   


