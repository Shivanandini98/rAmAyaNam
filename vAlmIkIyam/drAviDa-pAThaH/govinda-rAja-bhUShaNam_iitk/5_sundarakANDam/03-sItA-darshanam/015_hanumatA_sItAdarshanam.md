+++
title = "०१५ हनुमता सीतादर्शनम्"
title_english = "015 Hanuma sees Seetha"

+++


स वीक्षमाणस्तत्रस्थो मार्गमाणश्च मैथिलीम् ।  

अवेक्षमाणश्च महीं सर्वां तामन्ववैक्षत  ॥  ५।१५।१ ॥   

सन्तानकलताभिश्च पादपैरुशोभिताम् ।  

दिव्यगन्धरसोपेतां सर्वतः समलङ्कृताम्  ॥  ५।१५।२ ॥   

तां स नन्दनसङ्काशां मृगपक्षिभिरावृताम् ।  

हर्म्यप्रासादसंवाधां कोकिलाकुलनिस्वनाम् । ४।१५।३  ॥   

स वीक्षमाण इत्यादि । सः तत्रस्थः शिंशुपास्थः । मैथिलीं मार्गमाणः
मैथिलीमार्गणाद्धेतोः । "लक्षणहेत्वोः क्रियायाः"इति शानच् । वीक्षमाणः
विविधं चक्षुर्विक्षपन् महीं चावेक्षमाणः सर्वां ताम् अशोकवनिकाम्
अन्ववैक्षतेत्यन्वयः  ॥  ५।१५।१३ ॥   

  

काञ्चनोत्पलपद्माभिर्वापीभिरुपशोभिताम् ।  

बह्वासनकुथोपेतां बहुभूमिगृहायुताम्  ॥  ५।१५।४ ॥   

बह्वासनैः कुथैः आस्तरणैश्चोपेताम् । भूमिगृहाणि बिलगृहाणि  ॥  ५।१५।४ ॥   

  

सर्वर्तुकुसुमैः रम्यां फलवद्भिश्च पादपैः ।  

पुष्पितानामशोकानां श्रिया सूर्योदयप्रभाम्  ॥  ५।१५।५ ॥   

सर्वर्तुकुसुमैः पादपैः रम्यामित्यन्वयः । सूर्योदयप्रभाम्
उद्यत्सूर्यप्रभाम्  ॥  ५।१५।५ ॥   

  

प्रदीप्तामिव तत्रस्थो मारुतिः समुदैक्षत ।  

निष्पत्रशाखां विहगैः क्रियमाणामिवासकृत्  ॥  ५।१५।६ ॥   

विहगैः निष्पत्रशाखां क्रियमाणामिव स्थिताम् ।
युगपत्पातिपक्षिपक्षविहतपत्रतया पत्ररहितशाखामिव स्थितामित्यर्थः  ॥ 
५।१५।६ ॥   

  

विनिष्पितद्भिः शतशश्चित्रैः पुष्पावतंसकैः ।  

आमूलपुष्पनिचितैरशोकैः शोकनाशनैः  ॥  ५।१५।७ ॥   

पुष्पावतंसकैः चञ्चुपुटलग्नपुष्पालङ्कृतैरित्यर्थः । आमूलेति । आमूलं
पुष्पैर्निचितैः । पुन्नागादौ तथा दृष्टम्  ॥  ५।१५।७ ॥   

  

पुष्पभारातिभारैश्च स्पृशद्भिरिव मेदिनीम् ।  

कर्णिकारैः कुसुमितैः किंशुकैश्च सुपुष्पितैः  ॥  ५।१५।८ ॥   

स देशः प्रभया तेषां प्रदीप्त इव सर्वतः ।  

पुन्नागाः सप्तपर्णाश्च चम्पकोद्दालकास्तथा  ॥  ५।१५।९ ॥   

शातकुम्भनिभाः केचित् केचिदग्निशिखोपमाः ।  

नीलाञ्जननिभाः केचित्तत्राशोकाः सहस्रशः  ॥  ५।१५।१० ॥   

पुष्पभारः पुष्पसमूहः स एवातिभारो येषां तैः । अशोकैरित्यादावुपलक्षणे
तृतीया । अशोकादिभिरुपलक्षितां समुदैक्षतेति पर्वेणान्वयः  ॥  ५।१५।८१० ॥   

  

नन्दनं विविधोद्यानं चित्रं चैत्ररथं यथा ।  

अतिवृत्तमिवाचिन्त्यं दिव्यं रम्यं श्रियावृतम्  ॥  ५।१५।११  ॥   

द्वितीयमिव चाकाशं पुष्पज्योतिर्गणायुतम् ।  

पुष्परत्नशतैश्चित्रं पञ्चमं सागरं यथा  ॥  ५।१५।१२  ॥   

सर्वर्तुपुष्पैर्निचितं पादपैर्मधुगन्धिभिः ।  

नानानिनादैरुद्यानं रम्यं मृगगणैर्द्विजैः  ॥  ५।१५।१३ ॥   

अनेकग्रन्धप्रवहं पुण्यगन्धं मनोरमम् ।  

शैलेन्द्रमिव गन्धाढ्यं द्वितीयं गन्धमादनम्  ॥  ५।१५।१४ ॥   

पुनरशोकवनं विविधोपमानदर्शनेन वर्णयति नन्दनमित्यादिना श्लोकचतुष्टयेन ।
उद्यानम् अशोकवनम् । अत्र ददर्शेत्यपकृष्यते । नन्दनम् इन्द्रक्रीडावनम् ।
विविधोद्यानं विविधवृक्षषण्डम् । चैत्ररथं कुबेरक्रीडावनम् ।
नन्दनमतिवृत्तमिव अतिक्रम्य स्थितमिव । चैत्ररथं यथा चैत्ररथमिव
चित्रमित्यन्वयः । आकाशसाम्ये साधारणधर्ममाह पुष्पेति । एवं सागरौपम्ये
पुष्परत्नेति  ॥  ५।१५।१११४ ॥   

  

अशोकवनिकायां तु तस्यां वानरपुङ्गवः ।  

स ददर्शाविदूरस्थं चैत्यप्रासादमुच्छ्रितम्  ॥  ५।१५।१५ ॥   

मध्ये स्तम्भसहस्रेण स्थितं कैलासपाण्डुरम् ।  

प्रवालकृतसोपानं तप्तकाञ्जनवेदिकम्  ॥  ५।१५।१६ ॥   

अशोकवनिकायामित्यादि । चैत्यप्रासादं चैत्यं बुद्धमन्दिरं तदाकारं
प्रासादम्  ॥  ५।१५।१५१६ ॥   

  

मुष्णन्तमिव चक्षूंषि द्योतमानमिव श्रिया ।  

विमलं प्रांशुभावत्वादुल्लिखन्तमिवाम्बरम्  ॥  ५।१५।१७ ॥   

प्रांशुभावत्वात् दीर्घस्वभावत्वात्  ॥  ५।१५।१७ ॥   

  

ततो मलिनसंवीतां राक्षसीभिः समावृताम् ।  

उपवासकृशां दीनां निःश्वसन्तीं पुनः पुनः  ॥  ५।१५।१८ ॥   

मलिनसंवीतां मलिनवस्त्रेणावृताम्, मलिनैरङ्गैः संवीतां वा  ॥  ५।१५।१८ ॥   

  

ददर्श शुक्लपक्षादौ चन्द्ररेखामिवामलाम् ।  

मन्दं प्रख्यायमानेन रूपेण रुचिरप्रभाम्  ॥  ५।१५।१९ ॥   

शुक्लपक्षादावित्यनेन वर्धिष्णुत्वं द्योतितम् । मन्दं प्रख्यायमानेन इदं
तदिति कथ़ञ्चित्प्रत्यभिज्ञायमानेन रूपेणोपलक्षिताम्  ॥  ५।१५।१९ ॥   

  

पिनद्धां धूमजालेन शिखामिव विभावसोः ।  

पीतेनैकेन संवीतां क्लिष्टेनोत्तमवाससा  ॥  ५।१५।२० ॥   

पिनद्धामिति मलिनसंवीतत्वे उपमा । पिनद्धां बद्धाम् । उत्तरीयराहित्यं
द्योतयितुमेकेनेत्युक्तिः  ॥  ५।१५।२० ॥   

  

सपङ्कामनलङ्कारां विपद्मामिव पद्मिनीम् ।  

व्रीडितां दुःखसंतप्तां परिम्लानां तपस्विनीम्  ॥  ५।१५।२१  ॥   

सपङ्कां भूमेराविर्भवन्तीमिव स्थिताम् । अनलङ्कारां पङ्कं निवर्त्य
अलङ्कुर्वतो ऽसन्निधानादलङ्काररहिताम् । रामागमने ऽप्ययमाश्रयो
नोत्सादयितुमर्हतीत्येवं मन्यमानाम् । विपद्मामिव पद्मिनीं पद्मरहितां
सरसीमिव स्थिताम्  ॥  ४।१५।२१  ॥   

  

ग्रहेणाङ्गारकेणेव पीडितामिव रोहिणीम् ।  

अश्रुपर्णमुखीं दीनां कृशामनशनेन च  ॥  ५।१५।२२  ॥   

शोकध्यानपरां दीनां नित्यं दुःखपरायणाम् ।  

प्रियं जनमपश्यन्तीं पश्यन्तीं राक्षसीगणम्  ॥  ५।१५।२३ ॥   

ग्रहेण क्रूरग्रहेण । द्वितीय इवशब्दो वाक्यालङ्कारे । अश्र्विति । कृशां
दीनामिति पुनःपुनरुक्तिः कार्श्यदैन्ययोरतिशयप्रदर्शनाय । अत्र उपवासकृशां
कृशामनशनेनेत्युक्त्या पूर्वकाण्डान्ते इन्द्रदत्तपायसाशनवृत्तान्तः कल्पित
इति तत्रैवोक्तम्  ॥  ५।१५।२२,२३ ॥   

  

स्वगणेन मृगीं हीनां श्वगणाभिवृतामिव ।  

नीलनागाभया वेण्या जघनं गतयैकया  ॥  ५।१५।२४ ॥   

नीलनागाभया कृष्णसर्पतुल्यया  ॥  ५।१५।२४ ॥   

  

नीलया नीरदापाये वनराज्या महीमिव ।  

सुखार्हां दुःखसंतप्तां व्यसनानामकोविदाम्  ॥  ५।१५।२५ ॥   

नीरदापाये शरदि  ॥  ५।१५।२५ ॥   

  

तां समीक्ष्य विशालाक्षीमधिकं मलिनां कृशाम् ।  

तर्कयामास सीतेति कारणैरुपपादिभिः  ॥  ५।१५।२६ ॥   

उपपादिभिः उपपादनशीलैः । मन्दं प्रख्यायमानेनेत्यारभ्य सीतां समीक्ष्य
उपपादिभिः कारणैस्सीतेति तर्कयामासेत्यन्वयः  ॥  ५।१५।२६ ॥   

  

ह्रियमाणा तदा तेन रक्षसा कामरूपिणा ।  

यथारूपा हि दृष्टा वै तथारूपेयमङ्गना  ॥  ५।१५।२७ ॥   

एवं लिङ्गैः सीतेति विचार्य प्रत्यभिज्ञयापि तथा तर्कयामासेत्याह
ह्रियमाणेति । इति तर्कयामासेति शेषः  ॥  ५।१५।२७ ॥   

  

पूर्णचन्द्राननां सुभ्रूं चारुवृत्तपयोधराम् ।  

कुर्वन्तीं प्रभया देवीं सर्वावितिमिरा दिशः  ॥  ५।१५।२८ ॥   

पूर्णचन्द्राननामित्यारभ्य विद्यां प्रशिथिलामिवेत्यन्तमेकं वाक्यम् ।
सुभ्रूं सुभ्रुवम् । उवङ्भाव आर्षः । कुर्वन्तीमिति । दशमासान् स्नानेन
विना मलिनापि प्रभया दिशः वितिमिराः कुर्वन्तीमिति प्रभातिशयोक्तिः  ॥ 
५।१५।२८ ॥   

  

तां नीलकेशीं बिम्बोष्ठीं सुमघ्यां सुप्रतिष्ठिताम् ।  

सीतां पद्मपलाशाक्षीं मन्मथस्य रतिं यथा  ॥  ५।१५।२९ ॥   

इष्टां सर्वस्य जगतः पूर्णचन्द्रप्रभामिव ।  

भूमौ सुतनुमासीनां नियतामिव तापसीम्  ॥  ५।१५।३० ॥   

सुप्रतिष्ठितां सुप्रतिष्ठितपादतलाम्  ॥  ४।१५।२९,३० ॥   

  

निश्वासबहुलां भीरुं भुजगेन्द्रवधूमिव ।  

शोकजालेन महता विततेन न राजतीम्  ॥  ५।१५।३१  ॥   

न राजतीं न राजन्तीम् । तां प्रसिद्धाम्  ॥  ४।१५।३१  ॥   

  

संसक्तां धूमजालेन शिखामिव विभावसोः ।  

तां स्मृतीमिव सन्दिग्धामृद्धिं निपतितामिव  ॥  ५।१५।३२  ॥   

स्मृतिं मन्वाद्युक्तिम् । सन्दिग्धां सन्दिग्धार्थाम्  ॥  ऋद्धिं सम्पदम् ।
निपतितां क्षणाम्  ॥  ५।१५।३२  ॥   

  

विहतामिव च श्रद्धामाशां प्रतिहतामिव ।  

सोपसर्गां यथा सिद्धिं बुद्धिं सकलुषामिव  ॥  ५।१५।३३ ॥   

विहताम् अविश्वासबहुलाम् । प्रतिहताम् अलब्धकार्याम् । सोपसर्गां सविघ्नाम्
। सकलुषां सकालुष्याम् । भावप्रधानो निर्देशः  ॥  ५।१४।३३ ॥   

  

अभूतेनापवादेन कीर्तिं निपतितामिव ।  

रामोपरोधव्यथितां रक्षोहरणकर्शिताम्  ॥  ५।१५।३४ ॥   

अबलां मृगशावाक्षीं वीक्षमाणां ततस्ततः ।  

बाष्पाम्बुपरिपूर्णेन कृष्णवक्राक्षिपक्ष्मणा  ॥  ५।१५।३५ ॥   

वदनेनाप्रसन्नेन निःश्वसन्तीं पुनःपुनः  ॥  ५।१५।३६ ॥   

मलपङ्कधरां दीनां मण्डनार्हाममण्डिताम् ।  

प्रभां नक्षत्रराजस्य कालमेघैरिवावृताम्  ॥  ५।१५।३७ ॥   

अभूतेन असत्येन । रामोपरोधव्यथितां रामप्राप्तिनिरोधेन व्यथिताम्  ॥ 
५।१५।३४३७ ॥   

  

तस्य सन्दिदिहे बुद्धिर्मुहुः सीतां निरीक्ष्य तु ।  

आम्नायानामयोगेन विद्यां प्रशिथिलामिव  ॥  ५।१५।३८ ॥   

पुनः शीताशब्दो व्यवहितानुस्मरणार्थः । आम्नायानां वेदानाम् । अयोगेन
असम्बन्धेन । प्रशिथिलाम् अप्राप्तप्रतिष्ठाम् । विद्यां वेदबाह्यविद्याम्
। यद्वा आम्नायानाम् अभ्यासानामभावेन प्रशिथिलाम् अस्थिरपदां विद्यामिव
सीतां निरीक्ष्य तस्य हनुमतो बुद्धिः सन्दिदिहे इत्यन्वयः ।
कार्श्यमालिन्यादिना तिरोहितरूपत्वादिति भावः  ॥  ५।१५।३८ ॥   

  

दुःखेन बुबुधे सीतां हनुमाननलङ्कृताम् ।  

संस्कारेण यथा हीनां वाचमर्थान्तरं गताम्  ॥  ५।१५।३९ ॥   

तां समीक्ष्य विशालाक्षीं राजपुत्रीमनिन्दिताम् ।  

तर्कयामास सीतेति कारणैरुपपादिभिः  ॥  ५।१५।४० ॥   

दुःखेनेति । संस्कारः शब्दव्युत्पत्तिः तेन हीनाम् अत एव
विवक्षितादर्थान्तरं गतां विपरीतार्थामित्यर्थः । संस्कारहीनतया
प्रतिपिपादयिषितार्थं वक्तुमशक्नुवन्तीमविवक्षितमर्थं बोधयन्तीं वाचमिव ।
सम्यग्व्युत्पत्त्यभावादर्थान्तरं गतां व्युत्पत्त्यनन्तरं स्वार्थं
प्रतिपादयन्तीमिव स्थितामित्यर्थः  ॥  ५।१५।३९४० ॥   

  

वैदेह्या यानि चाङ्गेषु तदा रामो ऽन्वकीर्तयत् ।  

तान्याभरणजालानि शाखाशोभीन्यलक्षयत्  ॥  ५।१५।४१  ॥   

वैदेह्या इति । शाखायां शोभन्त इति शाखाशोभीनि । भर्तृविरहकाले
भूषणधारणस्यानुचितत्वत् स्वाङ्गेभ्य उन्मुच्य शाखायां न्यस्तानीत्यर्थः  ॥ 
५।१५।४१  ॥   

  

सुकृतौ कर्णवेष्टौ च श्वदंष्ट्रौ च सुसंस्थितौ ।  

मणिविद्रुमचित्राणि हस्तेष्वाभरणानि च ।  

श्यामानि चिरयुक्तत्वात्तथा संस्थानवन्ति च  ॥  ५।१५।४२  ॥   

कर्णवेष्टौ कुण्डले । " कर्णिका तालपत्रं स्यात्कुण्डलं कर्णवेष्टनम्" इति
सज्जनः । श्वदंष्ट्रः त्रिकर्णकाख्यः पुष्पाकारः कर्णपार्श्वभूषणविशेषः ।
"त्रिकर्णकः श्वदंष्ट्रश्च" इत्यभिधानरत्नमाला । हस्तेषु हस्तावयवेषु ।
श्यामानि विरहतापौष्ण्यवशाच्छ्यामीभूतानि । तथा चिरयुक्तत्वात्
चिरधृतत्वात् संस्थानवन्ति हस्तेषु तत्तदाभरणसंस्थानानि दृश्यन्त इत्यर्थः
 ॥  ५।१५।४२  ॥   

  

तान्येवैतानि मन्ये ऽहं यानि रामो ऽन्वकीर्तयत्  ॥  ५।१५।४३ ॥   

तान्येवेत्यर्धमेकं वाक्यम्  ॥  ५।१५।४३ ॥   

  

तत्र यान्यवहीनानि तान्यहं नोपलक्षये ।  

यान्यस्या नावहीनानि तानीमानि न संशयः  ॥  ५।१५।४४ ॥   

तत्र ऋश्यमूके यान्यवहीनानि पतितानि तान्यहं नोपलक्षये । अत्रेति शेषः ।
अस्याः सीतायाः सकाशाद्यानि नावहीनानि न पतितानि तानीमानि तत्तुल्यत्वात्
 ॥  ५।१५।४४ ॥   

  

पीतं कनकपट्टाभं स्रस्तं तद्वसनं शुभम् ।  

उत्तरीयं नगासक्तं तदा दृष्टं प्लवङ्गमैः  ॥  ४।१५।४५ ॥   

भूषणानि च मुख्यानि दृष्टानि धरणीतले ।  

अनयैवापविद्धानि स्वनवन्ति महान्ति च  ॥  ४।१६।४६ ॥   

प्लवङ्गमैः सुग्रीवादिप्लवङ्गमैः । यदुत्तरीयं दृष्टं यानि द़ष्टानि तानि
सर्वाण्यनयैव अपविद्धानि पातितानि । नगासक्तमित्यनेन पतनदशायामुत्तरीयाग्रं
वृक्षे किञ्चित्सक्तमिति द्योत्यते  ॥  ५।१५।४५४६ ॥   

  

इदं चिरगृहीतत्वाद्वसनं क्लिष्टवत्तरम् ।  

तथापि नूनं तद्वर्णं तथा श्राद्यथेतरत्  ॥  ५।१५।४७ ॥   

इदमिति । इतरत् उत्सृष्टम् तदुत्तरीयं यथा यादृशवर्णयुक्तं यथा श्रीमत्
इदम् इदानीं धार्यमाणं तद्वर्णं तथा श्रीमत् नूनमिति योजना  ॥  ५।१५।४७ ॥   

  

इयं कनकवर्णाङ्गी रामस्य महिषी प्रिया ।  

प्रनष्टापि सती या ऽस्य मनसो न प्रणश्यति  ॥  ५।१५।४८ ॥   

इयमिति । या रामस्य प्रिया सती महिषीति कृत्वा प्रनष्टापि अस्य रामस्य मनसः
सकाशात् न प्रणश्यति । सदा मनसा दृष्टा भवतीत्यर्तः । सा कनकवर्णाङ्गी इयम्
। मया परिदृश्यमानेत्यर्थः  ॥  ५।१५।४८ ॥   

  

इयं सा यत्कृते रामश्चतुर्भिः परितप्यते ।  

कारुण्येनानृशंस्येन शोकेन मदनेन च  ॥  ५।१५।४९ ॥   

रामः कारुण्यादिभिश्चतुर्भिः यत्कृते परितप्यते सेयम्  ॥  ५।१५।४९ ॥   

  

स्त्री प्रनष्टेति कारुण्यादाश्रितेत्यानृशंस्यतः ।  

पत्नी नष्टेति शोकेन प्रियेति मदनेन च  ॥  ५।१५।५० ॥   

कारुण्यादीनां परितापहेतुत्वं विभज्य दर्शयति स्त्रीति । आपत्काले स्त्रियो
रक्षणीयाः, तन्न कृतमिति कारुण्यात्परितप्यते । आनृशंस्यमक्रूरत्वम् ।
आश्रिसंरक्षणैकस्वभावत्वमिति यावत् । तस्मात् आश्रिता न रक्षितेति
परितप्यते । " अर्धो वा एष आत्मनो यत्पत्नी" इत्युक्तरीत्या आत्मार्धभूता
पत्नी नष्टेति शोकेन परितप्यते । प्रिया नष्टेति मदनेन परितप्यत इति योजना
 ॥  ५।१५।५० ॥   

  

अस्या देव्या यथा रूपमङ्गप्रत्यङ्गसौष्ठवम् ।  

रामस्य च यथारूपं तस्येयमसितेक्षणा  ॥  ५।१५।५१  ॥   

अथानयोरन्योन्याभिरूप्यानुगुण्यमाह अस्या इति । अस्याः सीतायाः रूपं शरीरम्
अङ्गप्रत्यङ्गसौष्ठवं च यथा यथाविधम्, तथाविधमेव रामस्यापि रूपम्
अङ्गप्रत्यङ्गसौष्ठवं च । तथा रामस्य रूपमङ्गप्रत्यङ्गसौष्ठवं च यथा
यथाविधम्, तथाविधमेवास्यारूपमङ्गप्रत्यङ्गसौष्ठवं च । अतः इयमसितेक्षणा
तस्य योग्येति शेषः  ॥  ५।१५।५१  ॥   

  

अस्या देव्या मनस्तस्मिंस्तस्य चास्यां प्रतिष्ठितम् ।  

तेनेयं स च धर्मात्मा मुहूर्तमपि जीवति  ॥  ५।१५।५२  ॥   

तथा ऽनोयरन्योन्यस्यानुरागमाह अस्या इति । अस्या देव्याः मनस्तस्मिन् रामे
प्रतिष्ठितम्, तेन हेतुना इयं मुहूर्तमपि जीवति । तस्य च मनो ऽस्यां
प्रतिष्ठितम्, तेन कारणेन स मुहूर्तमपि जीवति । तयोरन्योन्यं
मनोनिवेशनाभावे मुहूर्तजीवनमपि न घटत इति भावः  ॥  ५।१५।५२  ॥   

  

दुष्करं कृतवान् रामो हीनो यदनया प्रभुः ।  

धारयत्यात्मनो देहं न शोकेनावसीदति  ॥  ५।१५।५३ ॥   

माल्यवति शैले रामस्य सीताविरहक्लेशातिशयं निशाम्य हन्त वसिष्ठशिष्यः
कस्याश्चित् स्त्रियाः कृते कथमेवमभूदिति विनिन्द्य परिहसितवान् स्वयं
विरक्ततया, संप्रत्यस्या वैलक्षण्यातिशयदर्शनेन विशेषज्ञतया एतद्विरहे
रामस्य देहधारणं सर्वात्मना अशक्यमित्याह दुष्करमिति । दुष्करं कृतवान्
रामः । इमां वियुज्य समाधानपरो रामः प्रकामशक्यं कृत्यमकरोत् । हीनो यदनया
प्रभुः । अनया विना देहं धृत्वा ऽवस्थित इति यत्तदत्यन्तमशक्यम् । प्रभुः
गजाश्वादिकं शिक्षयितुं राज्यं पालयितुं च जानाति । न प्रणयधारायां
प्रथमांशमपि भुक्तवान् । धारयत्यात्मनो देहम् । किमिदं याचितकं शरीरं
धारयति स्वस्यैव हि देहो ऽयं देहं भोगायतनं हीदं न दुःखायतनम् "दिह उपचये"
इत्यस्माद्धातोः "इगुपधः" इत्यादिना कः । तेनायमर्थो लभ्यते । सीताशरीरस्य
परतन्त्रतया तत्त्यक्तुमयुक्तं नतु स्वाधीनशरीरस्य धारणं युक्तमिति भावः ।
विशेषज्ञेनापि कथमिदं त्यक्तुं शक्यम् । तत्राह न शोकेनावसीदति  ॥ 
५।१५।५३ ॥   

  

दुष्करं कुरुते रामो य इमां मत्तकाशिनीम् ।  

सीतां विना महाबाहुर्मुहूर्तमपि जीवति  ॥  ५।१५।५४ ॥   

उक्तमर्थं किञ्चिद्विशेषान्तरेण दर्शयति दुष्करं कुरुत इति  ॥  ५।१५।५४ ॥   

  

एवं सीतां तदा दृष्ट्वा हृष्टः पवनसंभवः ।  

जगाम मनसा रामं प्रशशंस च तं प्रभुम्  ॥  ५।१५।५५ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे पुञ्चदशः
सर्गः  ॥  ५।१५ ॥   

एवं दृष्ट्वा
मलिनसंवीतत्वोपवासकृशत्वशोकध्यानपरायणत्वादिपतिव्रताधर्मयुक्तां सीतां
दृष्ट्वा हृष्टः सन् मनसा रामं जगाम सस्मार । तं प्रभुं बुद्धिस्थं रामं
प्रशशंस च पुनःप्राप्त्युपयुक्तपतिव्रताधर्मनिष्ठत्वदर्शनात् भाग्योत्तरो
राम इत्यस्तौषीत् । यद्वा एतादृशसौन्दर्यवतीं सीतां दृष्ट्वा एतद्विरहितस्य
महान् शोकः प्राप्तः अतः युक्तमेव कृतवान् राम इत्यस्तौषीत्  ॥  ५।१५।५५ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने पञ्चदशः सर्गः  ॥  ५।१५ ॥   


