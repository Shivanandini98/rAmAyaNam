+++
title = "०४७ अक्षकुमारवधः"
title_english = "047 Ravana sends his son Aksha"

+++


सेनापतीन् पञ्च स तु प्रमापितान् हनूमता सानुचरान् सवाहनान् ।  

समीक्ष्य राजा समरोद्धतोन्मुखं कुमारमक्षं प्रसमैक्षताग्रतः  ॥  ५।४७।१ ॥   

सेनापतीनित्यादि । समीक्ष्य विज्ञाय  ॥  ५।४७।१ ॥   

  

स तस्य दृष्ट्यर्पणसंप्रचोदितः प्रतापवान् काञ्चनचित्रकार्मुकः ।  

समुत्पपाताथ सदस्युदीरितो द्विजातिमुख्यैर्हविषेव पावकः  ॥  ५।४७।२ ॥   

ततो महद्बालदिवाकरप्रभं प्रतप्तजाम्बूनदजालसंततम् ।  

रतं समास्थाय ययौ स वीर्यवान् महाहरिं तं प्रति नैर्ऋतर्षभः  ॥  ५।४७।३ ॥   

द्विजातिमुख्यैः हविषा उदीरितः अभिवर्धितः पावक इवेत्यन्वयः  ॥  ५।४७।२३ ॥   

  

ततस्तपःसंग्रहसञ्चयार्जितं प्रतप्तजाम्बूनदजालशोभितम् ।  

पताकिनं रत्नविभूषितध्वजं मनोजवाष्टाश्ववरैः सुयोजितम्  ॥  ५।४७।४ ॥   

ततो महदित्यनेनोक्तं विस्तरेणाह ततस्तपस्संग्रहेत्यादिना ।
तपस्सङ्ग्रहसञ्चयार्जितं तपोनुष्ठनसमूहसम्पादितम्  ॥  ५।४७।४ ॥   

  

सुरासुराधृष्यमसङ्गचारिणं रविप्रभं व्योमचरं समाहितम् ।  

सतूणमष्टासिनिबद्धबन्धुरं यथाक्रमावेशितशक्तितोमरम्  ॥  ५।४७।५ ॥   

समाहितं सज्जीकृतम् । अष्टासिनिबद्धबन्धुरम् अष्टासिभिर्निबद्धम् अत एव
बन्धुरं सुन्दरम् । "बन्धुरं सुन्दरे नम्रे" इति विश्वः । यद्वा
अष्टासिभिर्निबद्धं बन्धुरं यस्य स तथा । बन्धुरं फलकासङ्घाट इत्याहुः ।
अन्ये घण्टा इत्यप्याहुः । तदानीम् अष्टासिश्चासौ निबद्धबन्धुरश्चेति समासः
। यथाक्रमावेशितशक्तितोमरं पङ्क्तितया स्थापितशक्तितोमरम्  ॥  ५।४७।५ ॥   

  

विराजमानं प्रतिपूर्णवस्तुना सहेमदाम्ना शशिसूर्यवर्चसा ।  

दिवाकराभं रथमास्थितस्ततः स निर्जगामामरतुल्यविक्रमः  ॥  ५।४७।६ ॥   

प्रतिपूर्णवस्तुना समग्रोपकरणेन । शरधनुः कवचादीन्युपकरणानि ।
प्रतिपूर्णमस्तिनेति पाठे अस्तिना घनेनेत्यर्थः । हेमदाम्ना
हेममयाश्वादिबन्धनरज्जुना । शशिसूर्यवर्चसा दामसु किञ्चित्सितवर्णं
किञ्चित्सूर्यवत्पीतवर्णमित्यर्थः । प्रतिपूर्णवस्तुना शशिसूर्यवर्चसा
हेमदाम्ना च विराजमानमित्यन्वयः । यद्वा क्वचिच्छशिवर्चसा
क्वचित्सूर्यवर्चसा च विराजमानमित्यन्वयः । वितानादिषु शशिवर्चसा
हेममयरथाङ्गेषु सूर्यवर्चसा । दिवाकराभमित्याकाशचारित्वे दृष्टान्तः । अतो
न रविप्रभमित्यनेन पुनरुक्तिः । तच्छब्दद्वयं च पूर्वानुस्मरणार्थम्  ॥ 
५।४७।६ ॥   

  

स पूरयन् खं च महीं च साचलां तुरङ्गमातङ्गमहारथस्वनैः ।  

बलैः समेतैः स हि तोरणस्थितं समर्थमासीनमुपागमत् कपिम्  ॥  ५।४७।७ ॥   

सः अक्षः । हिः प्रसिद्धौ  ॥  ५।४७।७ ॥   

  

स तं समासाद्य हरिं हरीक्षणो युगान्तकालाग्निमिव प्रजाक्षये ।  

अवस्थितं विस्मितजातसंभ्रमः समैक्षताक्षो बहुमानचक्षुषा  ॥  ५।४७।८ ॥   

हरीक्षणः सिंहप्रेक्षणः । प्रजाक्षये अवस्थितं प्राणिनाशे प्रवृत्तम् ।
विस्मितश्चासौ जातसम्भ्रमश्च विस्मितजातसम्भ्रमः  ॥  ५।४७।८ ॥   

  

स तस्य वेगं च कपेर्महात्मनः पराक्रमं चारिषु पार्थिवात्मजः ।  

विधारयन् स्वं च बलं महाबलो हिमक्षये सूर्य इवाभिवर्धते  ॥  ५।४७।९ ॥   

स जातमन्युः प्रसमीक्ष्य विक्रमं स्थिरं स्थितः संयति दुर्निवारणम् ।  

समाहितात्मा हनुमन्तमाहवे प्रचोदयामास शरैस्त्रिभिः शितैः  ॥  ५।४७।१० ॥   

ततः कपिः तं प्रसमीभ्य गर्वितं जितश्रमं शत्रुपराजयोर्जितम् ।  

अवैक्षताक्षः समुदीर्णमानसः स बाणपाणिः प्रगृहीतकार्मुकः  ॥  ५।४७।११ ॥   

स हेमनिष्काङ्गदचारुकुण्डलः समाससादाशुपराक्रमः कपिम् ।  

तयोर्बभूवाप्रतिमः समागमः सुरासुराणामपि सम्भ्रमप्रदः  ॥  ५।४७।१२ ॥   

स तस्येति । विधारयन् निर्धारयन् । विचारयन्निति च पाठः  ॥  ५।४७।९१२ ॥   

  

ररास भूमिर्न तताप भानुमान् ववौ न वायुः प्रचचाल चाचलः ।  

कपेः कुमारस्य च वीक्ष्य संयुगं ननाद च द्यौरुदधिश्च चुक्षुभे  ॥ 
५।४७।१३ ॥   

ररासेति । न तताप भानुमान् । सूर्योदयः पूर्वं सूचितः सः न ततापेत्युच्यते
 ॥  ५।४७।१३ ॥   

  

ततः स वीरः सुमुखात् पतत्त्रिणः सुवर्णपुङ्खान् सविषानिवोरगान् ।  

समाधिसंयोगविमोक्षतत्त्वविच्छरानथ त्रीन् कपिमूर्ध्न्यपातयत्  ॥ 
५।४७।१४ ॥   

समाधिसंयोगविमोक्षतत्त्ववित् समाधिः लक्ष्यवेदनं संयोगः शरसन्धानं विमोक्षः
तद्विसर्गः तेषां तत्त्ववित् यथार्थवित्  ॥  ५।४७।१४ ॥   

  

स तैः शरैर्मूर्ध्नि समं निपातितैः क्षरन्नसृग्दिग्धविवृत्तलोचनः ।  

नवोदितादित्यनिभः शरांशुमान् व्यराजतादित्य इवांशुमालिकः  ॥  ५।४७।१५ ॥   

रक्तसिक्तत्वे दृष्टान्तः नवोदितेति । शराचितत्वे दृष्टान्तः आदित्य
इवांशुमालिक इति  ॥  ५।४७।१५ ॥   

  

ततः स पिङ्गाधिपमन्त्रसत्तमः समीक्ष्य तं राजवरात्मजं रणे ।  

उदग्रचित्रायुधचित्रकार्मुकं जहर्ष चापूर्यत चाहवोन्मुखः  ॥  ५।४७।१६ ॥   

आपूर्यत व्यवर्धत  ॥  ५।४७।१६ ॥   

  

स मन्दराग्रस्थ इवांशुमालिको विवृद्धकोपो बलवीर्यसंयुतः ।  

कुमारमक्षं सबलं सवाहनं ददाह नेत्राग्निमरीचिभिस्तदा  ॥  ५।४७।१७ ॥   

मन्दराग्रस्थः मन्दरो नाम भूमध्यपर्वतः । तदग्रे मध्याह्ने वर्तत
इत्यौग्र्योक्तिः ५।४७।१७  ॥   

  

ततः स बाणासनचित्रकार्मुकः शरप्रवर्षो युधि राक्षसाम्बुदः ।  

शरान् मुमोचाशु हरीश्वराचले वलाहको वृष्टिमिवाचलोत्तमे  ॥  ५।४७।१८ ॥   

ततः कपिस्तं रणचण्डविक्रमं विवृद्धतेजोबलवीर्यसंयुतम् ।  

कुमारमक्षं प्रसमीक्ष्य संयुगे ननाद हर्षाद्घनतुल्यविक्रमः  ॥  ५।४७।१९ ॥   

स बालभावाद्युधि वीर्यदर्पितः प्रवृद्धमन्युः क्षतजोपमेक्षणः ।  

समाससादाप्रतिमं कपिं रणे गजो महाकूपमिवावृतं तृणैः  ॥  ५।४७।२० ॥   

स तेन बाणैः प्रसभं निपातितैश्कार नादं घननादनिस्वनः ।  

समुत्पपाताशु नभः स मारुतिर्भुजोरुविक्षेपणघोरदर्शनः  ॥  ५।४७।२१ ॥   

समुत्पतन्तं समभिद्रवद्बली स राक्षसानां प्रवरः प्रतापवान् ।  

रथी रथिश्रेष्ठतमः किरन् शरैः पयोधरः शैलमिवाश्मवृष्टिभिः  ॥  ५।४७।२२ ॥   

ततस्स बाणासनेति । बाणासनचित्रकार्मुकः बाणाः अस्यन्ते क्षिप्यन्ते ऽनेनेति
बाणासनः बाणविमोक्षकचित्रकार्मुक इत्यर्थः  ॥  ५।४७।१८२२ ॥   

  

स तान् शरांस्तस्य हरिर्विमोक्षयंश्चचार वीरः पथि वायुसेविते ।  

शरान्तरे मारुतवद्विनिष्पतन् मनोजवः संयति चण्डविक्रमः  ॥  ५।४७।२३ ॥   

स तानिति । विमोक्षयन् शरीरे असंयोजयन् । लाघवातिशयेनेति भावः  ॥ 
५।४७।२३ ॥   

  

तमात्तबाणासनमाहवोन्मुखं खमास्तृणन्तं विशिखैः शरोत्तमैः ।  

अवैक्षताक्षं बहुमानचक्षुषा जगाम चिन्तां च स मारुतात्मजः  ॥  ५।४७।२४ ॥   

आस्तृणन्तम् आच्छादयन्तम् । विशिखैः विविधशिखैः । चिन्तां जगाम
कथमेतादृशमेनं वधिष्यामीत्येवम्  ॥  ५।४७।२४ ॥   

  

ततः शरैर्भिन्नभुजान्तरः कपिः कुमारवीरेण महात्मना नदन् ।  

महाभुजः कर्मविशेषतत्त्वविद्विचिन्तयामास रणे पराक्रमम्  ॥  ५।४७।२५ ॥   

अबालवद्बालदिवाकरप्रभः करोत्ययं कर्म महन्महाबलः ।  

न चास्य सर्वाहवकर्मशोभिनः प्रमापणे मे मतिरत्र जायते  ॥  ५।४७।२६ ॥   

इदमेवोपपादयति ततश्शरैरित्यादिना  ॥  ५।४७।२५,२६ ॥   

  

अयं महात्मा च महांश्च वीर्यतः समाहितश्चातिसहश्च संयुगे ।  

असंशयं कर्मगुणोदयादयं सनागयक्षेर्मुनिभिश्च पूजितः  ॥  ५।४७।२७ ॥   

पराक्रमोत्साहविवृद्धमानसः समीक्षते मां प्रमुखागतः स्थितः ।  

पराक्रमो ह्यस्य मनांसि कम्पयेत् सुरासुराणामपि शीघ्रगामिनः  ॥  ५।४७।२८ ॥   

न खल्वयं नाभिभवेदुपेक्षितः पराक्रमो ह्यस्य रणे विवर्धते ।  

प्रमापणं त्वेव ममास्य रोचते न वर्धमानो ऽग्निरुपेक्षितुं क्षमः  ॥ 
५।४७।२९ ॥   

अतिसहः अतिसोढा । कर्मगुणोदयात् युद्धकर्मोत्कर्षाभिवृद्धेः  ॥ 
५।४७।२७२९ ॥   

  

इति प्रवेगं तु परस्य तर्कयन् स्वकर्मयोगं च विधाय वीर्यवान् ।  

चकार वेगं तु महाबलस्तदा मतिं च चक्रे ऽस्य वधे महाकपिः  ॥  ५।४७।३० ॥   

परस्य शत्रोः । प्रवेगम् तर्कयन् आलोचयन् । स्वकर्मयोगं विधाय युद्धक्रमं च
सङ्कल्प्य । पूर्वमश्वान् हत्वा ततो रथं भङ्क्ष्यामीति निश्चित्येत्यर्थः
 ॥  ५।४७।३० ॥   

  

स तस्य तानष्ट हयान् महाजवान् समाहितान् भारसहान् विवर्तने ।  

जघान वीरः पथि वायुसेविते तलप्रहारैः पवनात्मजः कपिः  ॥  ५।४७।३१ ॥   

विवर्तते सव्यापसव्यभ्रमणे ऽपि । भारसहान् रथभारसहान्  ॥  ५।४७।३१ ॥   

  

ततस्तलेनाभिहतो महारथः स तस्य पिङ्गाधिपमन्त्रिनिर्जितः ।  

प्रभग्ननीडः परिमुक्तकूबरः पपात भूमौ हतवाजिरम्बरात्  ॥  ५।४७।३२ ॥   

तलेनाभिहतः अत एव पिङ्गाधिपमन्त्रिनिर्जितः, हनुमता निर्जित इत्यर्थः ।
प्रभग्ननीडः प्रभग्नरथाङ्गः । कूबरः युगन्धरः । वाजिरिति
इकारान्तत्वमार्षम्  ॥  ५।४७।३२ ॥   

  

स तं परित्यज्य महारथो रथं सकार्मुकः खड्गधरः खमुत्पतन् ।  

तपोभियोगादृषिरुग्रवीर्यवान् विहाय देहं मरुतामिवालयम्  ॥  ५।४७।३३ ॥   

ततः कपिस्तं विचरन्तमम्बरे पतत्त्रिराजानिलसिद्धसेविते ।  

समेत्य तं मारुततुल्यविक्रमः क्रमेण जग्राह स पादयोर्दृढम्  ॥  ५।४७।३४ ॥   

मरुतामालयमुत्पतन् ऋषिरिव, अभवदिति शेषः  ॥  ५।४७।३३३४ ॥   

  

स तं समाविध्य सहस्रशः कपिर्महोरगं गृह्य इवाण्डजेश्वरः ।  

मुमोच वेगात् पितृतुल्यविक्रमो महीतले संयति वानरोत्तमः  ॥  ५।४७।३५ ॥   

गृह्य इवेत्यत्र गुणाभाव आर्षः  ॥  ५।४७।३५ ॥   

  

स भग्नबाहूरुकटीशिरोधरः क्षसन्नसृङ्निर्मथितास्थिलोचनः ।  

स भग्रसन्धिः प्रविकीर्णबन्धनो हतः क्षितौ वायुसुतेन राक्षसः ।  

महाकपिर्भूमितले निपीड्य तं चकार रक्षोधिपतेर्महद्भयम्  ॥  ५।४७।३६ ॥   

प्रविकीर्णबन्धनः प्रवीकीर्णकक्ष्यादिबन्धनः । प्रभिन्नसन्धिरिति
सन्धिबन्धभङ्गस्योक्तत्वात्  ॥  ५।४७।३६ ॥   

  

महर्षिभिश्चक्रचरैर्महाव्रतैः समेत्य भूतैश्च सयक्षपन्नगैः ।  

सुरैश्च सैन्द्रैर्भृशजातविस्मयैर्हते कुमारे स कपिर्निरीक्षितः  ॥ 
५।४७।३७ ॥   

निहत्य तं वज्रिसुतोपमप्रभं कुमारमक्षं क्षतजोपमेक्षणम् ।  

तमेव वीरो ऽभिजगाम तोरणं कृतक्षणः काल इव प्रजाक्षये  ॥  ५।४७।३८ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
सप्तचत्वारिंशः सर्गः  ॥  ५।४७ ॥   

चक्रचरैः ज्योतिश्चक्रचरैः,नभश्चक्रचरैर्वा  ॥  ५।४७।३७,३८ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने सप्तचत्वारिंशः सर्गः  ॥  ५।४७ ॥   


