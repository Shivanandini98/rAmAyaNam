+++
title = "०४३ हनुमता लङ्कादहनचिन्तनम्"
title_english = "043 Hanuma thinks of destroying a sacred sanctuary of demons"

+++


ततः स किङ्करान् हत्वा हनुमान् स्थानमास्थितः  ॥  ५।४३।१ ॥   

ततः स किङ्करानित्यादि  ॥  ५।४३।१ ॥   

  

वनं भग्नं मया चैत्यप्रसादो न विनाशितः ।  

तस्मात् प्रासादमप्येव भीमं विध्वंसयाम्यहम् ।  

इति स़ञ्चिन्त्य मनसा हनुमान् दर्शयन् बलम्  ॥  ५।४३।२ ॥   

वनमित्यादि । ध्वंसनफलमाह दर्शयन् बलमिति । बलदर्शनार्थमित्यर्थः  ॥ 
५।४३।२ ॥   

  

चैत्यप्रासादमाप्लुत्य मेरुशृङ्गमिवोन्नतम् ।  

आरुरोह हरिश्रेष्ठो हनुमान् मारुतात्मजः  ॥  ५।४३।३ ॥   

आरुह्य गिरिसङ्काशं प्रासादं हरियूथपः ।  

बभौ स सुमहातेजाः प्रतिसूर्य इवोदितः  ॥  ५।४३।४ ॥   

ध्वंसनप्रकारमाह चैत्येति । चैत्यं देवायतनम्, तद्रूपः प्रासादः
चैत्यप्रसादः तम् । आप्लुत्य तोरणाल्लङ्घयित्वा । हरिश्रेष्ठो हनुमान्
मारुतात्मज इत्यस्योत्तश्लोकेनान्वयः । हरियूथपत्वेप्यहरिर्भविष्यतीति
तद्व्यावृत्त्यर्थं हरिश्रेष्ठ इत्युक्तम् । प्रतिसूर्यः द्वितीयसूर्य
इत्यर्थः । अनेन सूर्योदयस्सूचितः  ॥  ५।४३।३४ ॥   

  

संप्रधृष्य च दुर्धर्षं चैत्यप्रासादमुत्तमम् ।  

हनुमान् प्रज्वलन् लक्ष्म्या पारियात्रोपमो ऽभवत्  ॥  ५।४३।५ ॥   

स भूत्वा सुमहाकायः प्रभावान्मारुतात्मजः ।  

धृष्टमास्फोटयामास लङ्कां शब्देन पूरयन्  ॥  ५।४३।६ ॥   

तस्यास्फोटितशब्देन महता श्रोत्रघातिना ।  

पेतुर्विहङ्गमास्तत्र चैत्यपालाश्च मोहिताः  ॥  ५।४३।७ ॥   

अस्त्रविज्जयतां रामो लक्ष्मणश्च महाबलः ।  

राजा जयति सुग्रीवो राघवेणाभिपालितः  ॥  ५।४३।८ ॥   

दासो ऽहं कोसलेन्द्रस्य रामस्याक्लिष्टकर्मणः ।  

हनुमान् शत्रुसैन्यानां निहन्ता मारुतात्मजः  ॥  ५।४३।९ ॥   

न रावणसहस्रं मे युद्धे प्रतिबलं भवेत् ।  

शिलाभिस्तु प्रहरतः पादपैश्च सहस्रशः  ॥  ५।४३।१० ॥   

अर्दयित्वा पुरीं लङ्कामभिवाद्य च मैथिलीम् ।  

समृद्धार्थो गमिष्यामि मिषतां सर्वरक्षसाम्  ॥  ५।४३।११ ॥   

संप्रधृष्येति । संप्रधृष्य आक्रम्य । पारियात्रो नाम कुलपर्वतः  ॥ 
५।४३।५११ ॥   

  

एमुक्त्वा विमानस्थश्चैत्यस्थान् हरियूथपः ।  

ननाद भीमनिर्ह्रादो रक्षसां जनयन् भयम्  ॥ । ५।४३।१२ ॥   

तेन शब्देन महता चैत्यपालाः शतं ययुः ।  

गृहीत्वा विविधानस्त्रान् प्रासान् खड्गान् परश्वधान् ।  

विसृजन्तो महाकाया मारुतिं प्रर्यवारयन्  ॥  ५।४३।१३ ॥   

ते गदाभिर्विचित्राभिः परिघैः काञ्चनाङ्गदैः ।  

आजघ्नुर्वानरश्रेष्ठं बाणैश्चादित्यसन्निभैः  ॥  ५।४३।१४ ॥   

आवर्त इव गङ्गायास्तोयस्य विपुलो महान् ।  

परिक्षिप्य हरिश्रेष्ठं स बभौ रक्षसां गणः  ॥  ५।४३।१५ ॥   

ततो वातात्मजः क्रुद्धो भीमरूपं समास्थितः  ॥  ५।४३।१६ ॥   

चैत्यस्थान् चैत्यपालान्  ॥  ५।४३।१२१६ ॥   

  

प्रासादस्य महान्तस्य स्तम्भं हेमपरिष्कृतम् ।  

उत्पाटयित्वा वेगेन हनुमान् पवनात्मजः ।  

ततस्तं भ्रामयामास शताधारं महाबलः  ॥  ५।४३।१७ ॥   

प्रासादस्येति । पवनात्मजः भ्रामयामासेत्यन्वयः । शतधारं धारा कोटिः ।
वज्रवत् स्थितमित्यर्थः, यद्वा शतधा अरमिति च्छेदः । अरं शीघ्रम्  ॥ 
५।४३।१७ ॥   

  

तत्र चाग्निः समभवत् प्रासादश्चाप्यदह्यत  ॥  ५।४३।१८ ॥   

दह्यमानं ततो दृष्ट्वा प्रासादं हरियूथपः ।  

स राक्षसशतं हत्वा वज्रेणेन्द्र इवासुरान् ।  

अन्तरिक्षे स्थितः श्रीमानिदं वचनमब्रवीत्  ॥  ५।४३।१९ ॥   

तत्रेति । अग्निः समभवत्, भ्रामितस्तम्भैः स्तम्भान्तरसङ्घट्टनादिति भावः
 ॥  ५।४३।१८१९ ॥   

  

मादृशानां सहस्राणि विसृष्टानि महात्मनाम् ।  

बलिनां वानरेन्द्राणां सुग्रीववशवर्तिनाम्  ॥  ५।४३।२० ॥   

अटन्ति वसुधां कृत्स्नां वयमन्ये च वानराः  ॥  ५।४३।२१ ॥   

दशनागबलाः केचित् केचिद्दशगुणोत्तराः ।  

केचिन्नागसहस्रस्य बभूवुस्तुल्यविक्रमाः  ॥  ५।४३।२२ ॥   

राक्षसानामुत्साहभङ्गं कारयितुमाह मादृशानामित्यादि  ॥  ५।४३।२०२२ ॥   

  

सन्ति चौघबलाः केचित् केचिद्वायुबलोपमाः ।  

अप्रमेयबलाश्चान्ये तत्रासन् हरियूथपाः  ॥  ५।४३।२३ ॥   

ईदृग्विधैस्तु हरिभिर्वृतो दन्तनखायुधैः ।  

शतैः शतसहस्रैश्च कोटीभिरयुतैरपि ।  

आगमिष्यति सुग्रीवः सर्वेषां वो निषूदनः  ॥  ५।४३।२४ ॥   

नेयमस्ति पुरी लङ्का न यूयं न च रावणः ।  

यस्मादिक्ष्वाकुनाथेन बद्धं वैरं महात्मना  ॥  ५।४३।२५ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
त्रिचत्वारिंशः सर्गः  ॥  ५।४३ ॥   

ओघबलाः ओघाख्यसङ्ख्याकबलाः  ॥  ५।४३।२३२५ ॥   

इति श्रीगोविन्दराजविचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने त्रिचत्वारिंशः सर्गः  ॥  ५।४३ ॥   


