+++
title = "०४५ हनुमता प्रहस्तसुतवधः"
title_english = "045 Hanuma kills Prahasta s seven sons"

+++


ततस्ते राक्षसेन्द्रेण चोदिता मन्त्रिणः सुताः ।  

निर्युयुर्भवनात्तस्मात् सप्त सप्तार्चिवर्चसः  ॥  ५।४५।१ ॥   

ततस्त इत्यादि । भवनात् तस्मात् रावणभवनात् । सप्तार्चिवर्चस इत्यत्र
सप्तार्चीति इकारान्तत्वमार्षम्  ॥  ५।४५।१ ॥ ३  

  

महाबलपरीवारा धनुष्मन्तो महाबलाः ।  

कृतास्त्रास्त्रविदां श्रेष्ठाः परस्परजयैषिणः  ॥  ५।४५।२ ॥   

कृतास्त्राः शिक्षिताश्त्राः । आर्षः सन्धिः । कृतास्त्राणामस्त्रविदां च
श्रेष्ठा इति वा । ज्ञानसिक्षे उभे अप्येषां स्त इति भावः । परस्परजयैषिणः
प्रत्यकं हनुमज्जयैषिण इत्यर्थः  ॥  ५।४५।२ ॥   

  

हेमजालपरिक्षिप्तैर्ध्वजवद्भिः पताकिभिः ।  

तोयदस्वननिर्घोषैर्वाजियुक्तैर्महारथैः  ॥  ५।४५।३ ॥   

तप्तकाञ्चनचित्राणि चापान्यमितविक्रमाः ।  

विस्फारयन्तः संहृष्टास्तडित्वन्त इवाम्बुदाः  ॥  ५।४५।४ ॥   

जनन्यस्तु ततस्तेषां विदित्वा किङ्करान् हतान् ।  

बभूवुः शोकसम्भ्रान्ताः सबान्धवसुहृज्जनाः  ॥  ५।४५।५ ॥   

ते परस्परसङ्घर्षात्तप्तकाञ्चनभूषणाः ।  

अभिपेतुर्हनूमन्तं तोरणस्थमवस्थितम्  ॥  ५।४५।६ ॥   

सृजन्तो बाणवृष्टिं ते रथगर्जितनिःस्वनाः ।  

वृष्टिमन्त इवाम्भोदा विचेरुर्नैर्ऋताम्बुदाः  ॥  ५।४५।७ ॥   

अवकीर्णस्ततस्ताभिर्हनुमाञ्छरवृष्टिभिः ।  

अभवत् संवृताकारः शैलराडिव वृष्टिभिः  ॥  ५।४५।८ ॥   

हेमजालपरिक्षिप्तैः सुवर्णजालविनिर्मितैः । स्वसाधारणचिह्नयुक्तं ध्वजम् ।
केवलचित्रवस्त्रालभ्कृता पताका । तोयदस्वननिर्घोषैः
तोयदस्वनतुल्यनिर्घोषवद्भिः  ॥  ५।४५।३८ ॥   

  

स शरान् मोघयामास तेषामाशुचरः कपिः ।  

रथवेगं च वीराणां विचरन् विमले ऽम्बरे  ॥  ५।४५।९ ॥   

स तैः क्रीडन् धनुष्मद्भिर्व्योम्नि वीरः प्रकाशते ।  

धनुष्मद्भिर्यथा मेघैर्मारुतः प्रभुरम्बरे  ॥  ५।४५।१० ॥   

स शरान् मोघयामास, यथा शराः स्वस्मिन्न पतन्ति तथा चकारेत्यर्थः । रथवेगं च
मोघयामासेत्यन्वयः । यथा रथवेगास्स्वप्रहाराय न भवन्ति तथा समचरदित्यर्थः
 ॥  ५।४५।९१० ॥   

  

स कृत्वा निनदं घोरं त्रासयंस्तां महाचमूम् ।  

चकार हनुमान् वेगं तेषु रक्षस्सु वीर्यवान्  ॥  ५।४५।११ ॥   

वेगं संहारोद्योगम्  ॥  ५।४५।११ ॥   

  

तलेनाभ्यहनत् कांश्चित् पादैः कांश्चित् परन्तपः ।  

मुष्टिना ऽभ्यहनत् कांश्चिन्नखैः कांश्चिद् व्यदारयत्  ॥  ५।४५।१२ ॥   

प्रममाथोरसा कांश्चिदूरुभ्यामपरान् कपिः ।  

केचित्तस्य निनादेन तत्रैव पतिता भुवि  ॥  ५।४५।१३ ॥   

ततस्तेष्ववसन्नेषु भूमौ निपतितेषु च ।  

तत्सैन्यमगमत्सर्वं दिशो भयार्दितम्  ॥  ५।४५।१४ ॥   

पादैः कांश्चिदिति बहुवचनं वानराणां द्विपात्सु चतुष्पात्सु च ग्रहणात्  ॥ 
५।४५।१२१४ ॥   

  

विनेदुर्विस्वरं नागा निपेतुर्भुवि वाजिनः ।  

भग्ननीडध्वजच्छत्त्रैर्भूश्च कीर्णा ऽभवद्रथैः  ॥  ५।४५।१५ ॥   

नीडं ध्वजावयवविशेषः  ॥  ५।४५।१५ ॥   

  

स्रवता रुधिरेणाथस्रवन्त्यो दर्शिताः पथि ।  

विविधैश्च स्वरैर्लङ्का ननाद विकृतं तदा  ॥  ५।४५।१६ ॥   

स तान् प्रवृद्धान् विनिहत्य राक्षसान् महाबलश्चण्डपराक्रमः कपिः ।  

युयुत्सुरन्यैः पुनरेव राक्षसैस्तमेव वीरो ऽभिजगाम तोरणम्  ॥  ५।४५।१७ ॥   

इत्यर्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
पञ्चचत्वारिंशः सर्गः  ॥  ५।४५ ॥   

स्रवन्त्यः नद्यः । विकृतं यथा तथा ननाद प्रतिध्वानवती बभूव  ॥ 
५।४५।१६,१७ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने पञ्चचत्वारिंशः सर्गः  ॥  ५।४५ ॥   


