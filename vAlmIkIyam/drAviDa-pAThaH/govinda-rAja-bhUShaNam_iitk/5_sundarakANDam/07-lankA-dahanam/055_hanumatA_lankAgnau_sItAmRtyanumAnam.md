+++
title = "०५५ हनुमता लङ्काग्नौ सीतामृत्यनुमानम्"
title_english = "055 Hanuma doubts whether Seetha dies in the fire"

+++


लङ्कां समस्तां सन्दीप्य लाङ्गूलाग्निं महाबलः ।  

निर्वापयामास तदा समुद्रे हरिसत्तमः  ॥  ५।५५।१  ॥   

सन्दीप्यमानां विध्वस्तां त्रस्तरक्षोगणां पुरीम् ।  

अवेक्ष्य हनुमान् लङ्कां चिन्तयामास वानरः  ॥  ५।५५।२  ॥   

लङ्कामित्यादि । लाङ्गूलाग्नि समुद्रे निर्वापयामासेत्यन्वयः  ॥  ५।५५।१,२
 ॥   

  

तस्याभूत् सुमहांस्त्रासः कुत्सा चात्मन्यजायत ।  

लङ्कां प्रदहता कर्म किंस्वित् कृतमिदं मया  ॥  ५।५५।३  ॥   

धन्यास्ते पुरुषश्रेष्ठा ये बुद्ध्या कोपमुत्थितम् ।  

निरुन्धन्ति महात्मानो दीप्तमग्निमिवाम्भसा  ॥  ५।५५।४  ॥   

क्रुद्धः पापं न कुर्यात् कः क्रुद्धो हन्याद् गुरूनपि ।  

क्रुद्धः परुषया वाचा नरः साधूनधिक्षिपेत्  ॥  ५।५५।५  ॥   

वाच्यावाच्यं प्रकुपितो न विजानाति कर्हिचित् ।  

नाकार्यमस्ति क्रुद्धस्य नावाच्यं विद्यते क्वचित्  ॥  ५।५५।६  ॥   

यः समुत्पतितं क्रोधं क्षमयैव निरस्यति ।  

यथोरगस्त्वचं जीर्णां स वै पुरुष उच्यते  ॥  ५।५५।७  ॥   

धिगस्तु मां सुदुर्बुद्धिं निर्लज्जं पापकृत्तमम् ।  

अचिन्तयित्वा तां सीतामग्निदं स्वामिघातकम्  ॥  ५।५५।८  ॥   

तस्येति । कुत्सा निन्दा  ॥  ५।५५।३८  ॥   

  

यदि दग्धा त्वियं लङ्का नूनमार्यापि जानकी ।  

दग्धा तेन मया भर्तुर्हतं कार्यमजानता  ॥  ५।५५।९  ॥   

यदर्थमयमारम्भस्तत्कार्यमवसादितम् ।  

मया हि दहता लङ्कां न सीता परिरक्षिता  ॥  ५।५५।१०  ॥   

यदीति । जानक्यपि यदि दग्धेत्यन्वयः  ॥  ५।५५।९,१०  ॥   

  

ईषत्कार्यमिदं कार्यं कृतमासीन्न संशयः ।  

तस्य क्रोधाभिभूतेन मया मूलक्षयः कृतः  ॥  ५।५५।११  ॥   

ईषत्कर्यमिति । इदं कार्यम्
अन्वेषणपूर्वकरावणनिलयपरिज्ञानसीतादर्शनतन्निवेदनरूपं महत्कार्यम्
ईषत्कार्यम् ईषदवशिष्टकार्यम् असमग्रप्रायमेव कृतमासीत् ।
रामनिवेदनमात्रावशेषं कृतमासीदित्यर्थः । किन्तु इदानीं क्रोधाभिभूतेन
क्रोधान्धेन मया तस्य कार्यस्य मूलक्षयः कृतः न संशयः, विफलीकृतमित्यर्थः
 ॥  ५।५५।११  ॥   

  

विनष्टा जानकी नूनं न ह्यदग्धः प्रदृश्यते ।  

लङ्कायां कश्चिदुद्देशः सर्वा भस्मीकृता पुरी  ॥  ५।५५।१२  ॥   

सीतानाशे तत्तथैव, स एव तु कुत इत्यत्राह विनष्टेति  ॥  ५।५५।१२  ॥   

  

यदि तद्विहतं कार्यं मम प्रज्ञाविपर्ययात् ।  

इहैव प्राणसंन्यासो ममापि ह्यद्य रोचते  ॥  ५।५५।१३  ॥   

किमग्नौ निपताम्यद्य अहोस्विद्वडवामुखे ।  

शरीरमाहो सत्त्वानां दद्मि सागरवासिनाम्  ॥  ५।५५।१४  ॥   

कथं हि जीवता शक्यो मया द्रष्टुं हरीश्वरः ।  

तौ वा पुरुषशार्दूलौ कार्यसर्वस्वघातिना  ॥  ५।५५।१५  ॥   

यदीति । विहतं यदि सीतानाशाद्विनष्टं यदि । प्राणसंन्यासः प्राणत्यागः  ॥ 
५।५५।१३१५  ॥   

  

मया खलु तदेवेदं रोषदोषात् प्रदर्शितम् ।  

प्रथितं त्रिषु लोकेषु कपित्वमनवस्थितम्  ॥  ५।५५।१६  ॥   

मयेति । कपित्वं कापेयम् । अनवस्थितं चापलात्मकमित्यर्थः  ॥  ५।५५।१६  ॥   

  

धिगस्तु राजसं भावमनीशमनवस्थितम् ।  

ईश्वरेणापि यद्रागान्मया सीता न रक्षिता  ॥  ५।५५।१७  ॥   

विनष्टायां तु सीतायां तावुभौ विनशिष्यतः ।  

तयोर्विनाशे सुग्रीवः सबन्धुर्विनशिष्यति  ॥  ५।५५।१८  ॥   

एतदेव वचः श्रुत्वा भरतो भ्रातृवत्सलः ।  

धर्मात्मा सहशत्रुघ्नः कथं शक्ष्यति जीवितुम्  ॥  ५।५५।१९  ॥   

इक्ष्वाकुवंशे धर्मिष्ठे गते नाशमसंशयम् ।  

भविष्यन्ति प्रजाः सर्वाः शोकसन्तापपीडिताः  ॥  ५।५५।२०  ॥   

तदहं भाग्यरहितो लुप्तधर्मार्थसंग्रहः ।  

रोषदोषपरीतात्मा व्यक्तं लोकविनाशनः  ॥  ५।५५।२१  ॥   

धिगस्त्विति । राजसं भावं रजोगुणनिबन्धनचेष्टाविशेषम् । अनीशं नियामकरहितम्
। स्वतन्त्रमिति यावत् । अनवस्थितं कुर्वत्स्वभावम् । ईश्वरेणापि
रक्षणसमर्थेनापि । रागात् मात्सर्यात् । " रागो ऽनुरागे मात्सर्ये
रक्तवर्णे कुसुम्भके" इति यादवः । यद्वा रागात् रजोगुणात् । आग्रहादिति
यावत्  ॥  ५।५५।१७२१  ॥   

  

इति चिन्तयस्तस्य निमित्तान्युपपेदिरे ।  

पूर्वमप्युपलब्धानि साक्षात्पुनरचिन्तयत्  ॥  ५।५५।२२  ॥   

इतीति । निमित्तान्युपपेदिरे शुभशंसिनिमित्तानि प्रादुर्बभूवुरित्यर्थः  ॥ 
५।५५।२२  ॥   

  

अथवा चारुसर्वाङ्गी रक्षिता स्वेन तेजसा ।  

न नशिष्यति कल्याणी नाग्निरग्नौ प्रवर्तते  ॥  ५।५५।२३  ॥   

न हि धर्मात्मनस्तस्य भार्याममिततेजसः ।  

स्वाचारित्राभिगुप्तां तां स्प्रष्टुमर्हति पावकः  ॥  ५।५५।२४  ॥   

एवं लोकदृष्ट्या अनर्थमाशङ्क्य तत्त्वदृष्ट्या समाधत्ते अथवेत्यादिना ।
नाग्निरग्नौ प्रवर्तते अग्निरग्निं न दहतीत्यर्थः  ॥  ५।५५।२३,२४  ॥   

  

नूनं रामप्रभावेन वैदेह्याः सुकृतेन च ।  

यन्मां दहनकर्मा ऽयं नादहद्धव्यवाहनः  ॥  ५।५५।२५  ॥   

त्रयाणां भरतादीनां भार्तृ़णां देवता च या ।  

रामस्य च मनःकान्ता सा कथं विनशिष्यति  ॥  ५।५५।२६  ॥   

यद्वा दहनकर्मा ऽयं सर्वत्र प्रभुरव्ययः ।  

न मे दहति लाङ्गूलं कथमार्यां प्रधक्ष्यति  ॥  ५।५५।२७  ॥   

पुनश्चाचिन्तयत्तत्र हनुमान् विस्मितस्तदा ।  

हिरण्यनाभस्य गिरेर्जलमध्ये प्रदर्शनम्  ॥  ५।५५।२८  ॥   

तपसा सत्यवाक्येन अनन्यत्वाच्च भर्तरि ।  

अपि सा निर्दहेदग्निं न तामग्निः प्रधक्ष्यति  ॥  ५।५५।२९  ॥   

स तथा चिन्तयंस्तत्र देव्या धर्मपरिग्रहम् ।  

शुश्राव हनुमान् वाक्यं चारणानां महात्मनाम्  ॥  ५।५५।३०  ॥   

अहो खलु कृतं कर्म दुष्करं हि हनूमता ।  

अग्निं विसृजता ऽभीक्ष्णं भीमं राक्षसवेश्मनि  ॥  ५।५५।३१  ॥   

प्रपलायितरक्षः स्त्रीबालवृद्धसमाकुला ।  

जनकोलाहलाध्माता क्रन्दन्तीवाद्रिकन्दरे  ॥  ५।५५।३२  ॥   

दहनकर्मा भस्मीकरणस्वभावः । यत्प्रभावादयं मां नादहत् स तामेव कथं
दहतीत्यर्थः  ॥  ५।५५।२५३२  ॥   

  

दग्धेयं नगरी सर्वा साट्टप्राकारतोरणा ।  

जानकी न च दग्धेति विस्मयो ऽद्भुत एव नः  ॥  ५।५५।३३  ॥   

विस्मयो ऽद्भुत एव न इति । अयं विस्मयः अद्भुत एव । ऽअद्भुतमाश्चर्यं
कल्याणं चऽ इत्युणादिवृत्तिः । यद्वा विस्मयः आश्चर्यम् । अद्भुतः
अभूतपूर्व इत्यर्थः । अद्भुतः अद्भुतरसः । तस्य स्थायीभावो विस्मयः । तथा च
अद्भुत एव अद्भुतरसतां प्राप्त एव महानयं विस्मयः, न विस्मयमात्र इत्यर्थः
 ॥  ५।५५।३३  ॥   

  

स निमित्तैश्च दृष्टार्थैः कारणैश्च महागुणैः ।  

ऋषिवाक्यैश्च हनुमानभवत् प्रीतभानसः  ॥  ५।५५।३४  ॥   

निमित्तैः दक्षिणाक्षिस्पन्दादिभिः । दृष्टार्थैः दृष्टफलसंवादैः । कारणैः
सीतापातिव्रत्यरामप्रभावादिभिः । ऋषिवाक्यैः चारणवाक्यैः  ॥  ५।५५।३४  ॥   

  

ततः कपिः प्राप्तमनोरथार्थस्तामक्षतां राजसुतां विदित्वा ।  

प्रत्यक्षतस्तां पुनरेव दृष्ट्वा प्रतिप्रयाणाय मतिं चकार  ॥  ५।५५।३५  ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
पञ्चपञ्चाशः सर्गः  ॥  ५।५५  ॥   

पूर्वं चारणवाक्यैर्विदित्वा पुनः प्रत्यक्षं दृष्ट्वा ततः प्रतिप्रयाणाय
मतिं चकार, प्रतियास्यामीति सङ्कल्पितवानित्यर्थः  ॥  ५।५५।३५  ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने पञ्चपञ्चाशः सर्गः  ॥  ५।५५  ॥   

  


