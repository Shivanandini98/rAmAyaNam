+++
title = "०५६ हनुमता पुनरशोकवनगमनम्"
title_english = "056 Hanuma again visits Ashoka garden and sees Seetha"

+++


ततस्तु शिंशुपामूले जानकीं पर्यवस्थिताम् ।  

अभिवाद्याब्रवीद्दिष्ट्या पश्यामि त्वामिहाक्षताम्  ॥  ५।५६।१  ॥   

ततस्तं प्रस्थितं सीता वीक्षमाणा पुनः पुनः ।  

भर्तृस्नेहान्वितं वाक्यं हनुमन्तमभाषत  ॥  ५।५६।२  ॥   

प्रस्थितं प्रस्थानोद्युक्तम्  ॥  ५।५६।२  ॥   

  

काममस्य त्वमेवैकः कार्यस्य परिसाधने ।  

पर्याप्तः परवीरघ्न यशस्यस्ते बलोदयः  ॥  ५।५६।३  ॥   

वनभङ्गाक्षवधादिना हनुमतश्शक्तिं विज्ञाय असौ रामाय निवेद्य स्वयमेव
सकलराक्षससंहारपूर्वकं मम नेता मा भूदित्याभिप्रायेणाह काममिति । अस्य
कार्यस्य सर्वराक्षसवधपूर्वकमत्प्राणरूपकार्यस्य । बलोदयः सत्त्वप्रकर्षः,
सैन्योत्थापनं वा । ते यशस्यः यशस्करः । न तु रामस्येति भावः  ॥  ५।५६।३
 ॥   

  

शरैस्तु सङ्कुलां कृत्वा लङ्कां परबलार्दनः ।  

मां नयेद्यदि काकुत्स्थस्तत्तस्य सदृशं भवेत्  ॥  ५।५६।४  ॥   

तर्हि रामस्य किं यशस्करमित्यत्राह शरैरिति । तत् स्वपराक्रमेण मन्नयनम् ।
तस्य काकुत्स्थस्य । सदृशम् । एतदेव ममाभिलषितम्, अन्यथा मे कथं
वीरपत्नीत्वमिति भावः  ॥  ५।५६।४  ॥   

  

तद्यथा तस्य विक्रान्तमनुरूपं महात्मनः ।  

भवत्याहवशूरस्य तथा त्वमुपपादय  ॥  ५।५६।५  ॥   

तदर्थोपहितं वाक्यं प्रश्रितं हेतुसंहितम् ।  

निशम्य हनुमांस्तस्या वाक्यमुत्तरमब्रवीत्  ॥  ५।५६।६  ॥   

क्षिप्रमेष्यति काकुत्स्थो हर्यृक्षप्रवरैर्वृतः ।  

यस्ते युधि विजित्यारीन् शोकं व्यपनयिष्यति  ॥  ५।५६।७  ॥   

एवमाश्वास्य वैदेहीं हनुमान् मारुतात्मजः ।  

गमनाय मतिं कृत्वा वैदेहीमभ्यवादयत्  ॥  ५।५६।८  ॥   

तच्च त्वदायत्तमेवेत्याह तद्यथेति । विक्रान्तं विक्रमणम्  ॥  ५।५६।५८  ॥   

  

ततः स कपिशार्दूलः स्वामिसन्दर्शनोत्सुकः ।  

आरुरोह गिरिश्रेष्ठमरिष्टमरिमर्दनः  ॥  ५।५६।९  ॥   

अरिष्टम् अरिष्टाख्यम्  ॥  ५।५६।९  ॥   

  

तुङ्गपद्मकजुष्टाभिर्नीलाभिर्वनराजिभिः ।  

सोत्तरीयमिवाम्भोदैः श्रृङ्गान्तरविलम्बिभिः  ॥  ५।५६।१०  ॥   

अथैनं गिरिं चतुर्दशधोत्प्रेक्षते-- तुङ्गेत्यादिना । पद्मकाः
पद्मवर्णवृक्षाः । परिधानालेख्यस्थानीयतया विशेषणमिति बोध्यम् ।
सपरिधानमिव, स्थितमिति शेषः । उत्तरार्धे सोत्तरीयत्वोत्प्रेक्षणात्  ॥ 
५।५६।१०  ॥   

  

बोध्यमानमिव प्रीत्या दिवाकरकरैः शुभैः ।  

उन्मिषन्तमिवोद्धूतैर्लोचनैरिव धातुभिः  ॥  ५।५६।११  ॥   

शुभैः तरुणैः । करैः अंशुभिः हस्तैश्च । बोध्यमानमिव स्थितम् । तत्र
ज्ञापकमाह उद्धूतैरिति । उद्धूतैः उद्गतैः लोचनैरिव स्थितैः धातुभिः
उन्मिषन्तं पश्यन्तमिव स्थितम्  ॥  ५।५६।११  ॥   

  

तोयौघनिस्वनैर्मन्द्रैः प्राधीतमिव पर्वतम् ।  

प्रगीतमिव विस्पष्टैर्नानाप्रस्रवणस्वनैः  ॥  ५।५६।१२  ॥   

तोयौघनिस्वनैः गिरिनदीघोषैः । मन्द्रैः गम्भीरैः । प्राधीतमिव प्राध्येतुं
प्रवृत्तमिव । आदिकर्मणि कर्तरि क्तः । अधीयानमिवेत्यर्थः । प्रस्रवणस्वनैः
पर्वतमूलाद्बहिः प्रवहन्ति जलानि प्रस्रवणानि तेषां स्वनैः । प्रगीतमिव
गातुं प्रवृत्तमिव, गायन्तमिवेत्यर्थः । आदिकर्मणि कर्तरि क्तः  ॥  ५।५६।१२
 ॥   

  

देवदारुभिरत्युच्चैरूर्ध्वबाहुमिव स्थितम् ।  

प्रपातजलनिर्घोषैः प्राक्रृष्टमिव सर्वतः  ॥  ५।५६।१३  ॥   

ऊर्ध्वबाहुमिवेति तपोविशेष उच्यते । प्रपातजलनिर्घोषैः प्रपाताः भृगवः ।  

"प्रपातस्त्वतटो भृगुः " इत्यमरः । तेषां जलानि तेभ्यः पतन्तो निर्झरा
इत्यर्थः । तेषां निर्घोषैः प्राक्रुष्टमिव आक्रोशन्तमिव । पूर्ववत् क्तः
 ॥  ५।५६।१३  ॥   

  

वेपमानमिव श्यामैः कम्पमानैः शरद्घनैः ।  

वेणुभिमारुतोद्धूतैः कूजन्तमिव कीचकैः  ॥  ५।५६।१४  ॥   

शरदि ये घना भवन्ति ते शरद्वनाः । शरत्कालपुष्पिणस्सप्तच्छदादयः तैः
शुभ्रीभूतैः जरया कम्पमानमिव स्थितमित्यर्थः । शरद्वनैरिति पाठे
बहुवार्षिकवृक्षैरित्यर्थः । शरवणैरिति वा ऽर्थः । तकारान्तो ऽप्यस्ति ।
शरवणे जातस्य कृपाचार्यस्य शारद्वत इति नाम दर्शनात् । कीचकैः
कीचकाख्यैर्वेणुभिः । तदाहामरः"वेणवः कीचकास्ते स्युर्ये
स्वनन्त्यनिलोद्धताः " इति  ॥  ५।५६।१४  ॥   

  

निःश्वसन्तमिवामर्षाद्घोरैराशीविषोत्तमैः ।  

नीहारकृतगम्भीरैर्ध्यायन्तमिव गह्वरैः  ॥  ५।५६।१५  ॥   

आशीविषोत्तमैः निश्वसन्तमिव सर्पश्रेष्ठनिश्वासैर्निश्वसन्तमिव । अमर्षात्
हनुमति क्रोधादित्यर्थः । नीहारकृतगम्भीरैः नीहारपूर्णैः गम्भीरैश्च ।
गह्वरैः गुहाभिः ध्याननिरुद्धेन्द्रियस्थानीयैः ध्यायन्तमिव स्थितम् ।
निरुद्धेन्द्रियद्वारा ध्यानारूढमिव स्थितमित्यर्थः  ॥  ५।५६।१५  ॥   

  

मेघपादनिभैः पादैः प्रक्रान्तमिव सर्वतः ।  

जृम्भमाणमिवाकाशे शिखरैरभ्रमालिभिः  ॥  ५।५६।१६  ॥   

मेघपादनिभैः मेघावरोहनिभैः पादैः प्रत्यन्तपर्वतैः । प्रक्रान्तमिव
गन्तुमुद्युक्तमिव । पूर्ववत् क्तः । जृम्भमाणमिव गात्रभङ्गं कुर्वाणमिव ।
अभ्रमालिभिः मेघमालावद्भिः  ॥  ५।५६।१६  ॥   

  

कूटैश्च बहुधाकीर्णैः शोभितं बहुकन्दरैः ।  

सालतालाश्वकर्णैश्च वंशैश्च बहुभिर्वृतम्  ॥  ५।५६।१७  ॥   

लतावितानैर्विततैः पुष्पवद्भिरलङ्कृतम् ।  

नानामृगगणाकीर्णं धातुनिष्यन्दभूषितम् ।  

बहुप्रस्रवणोपेतं शिलासञ्चयसङ्कटम्  ॥  ५।५६।१८  ॥   

महर्षियक्षगन्धर्वकिन्नरोरगसेवितम् ।  

लतापादपसङ्घातं सिंहाध्युषितकन्दरम्  ॥  ५।५६।१९  ॥   

व्याघ्रसङ्घसमाकीर्णं स्वादुमूलकफलद्रुमम्  ॥  ५।५६।२०  ॥   

बहुधाकीर्णैः हनुमत्पादस्पर्शेन शिथिलैरित्यर्थः । धातुनिष्यन्दः
धातुस्रावः । लतापादपानां सङ्घातो यस्मिन्निति व्यधिकरणबहुव्रीहिः  ॥ 
५।५६।१७२०  ॥   

  

तमारुरोह हनुमान् पर्वतं पवनात्मजः ।  

रामदर्शनशीघ्रेण प्रहर्षेणाभिचोदितः  ॥  ५।५६।२१  ॥   

रामदर्शनशीघ्रेण रामदर्शनत्वरावता  ॥  ५।५६।२१  ॥   

  

तेन पादतलाक्रान्ता रम्येषु गिरिसानुषु ।  

सघोषाः समशीर्यन्त शिलाश्चूर्णीकृतास्ततः  ॥  ५।५६।२२  ॥   

चूर्णीकृताः समशीर्यन्त, यथा चूर्णीकृता भवन्ति तथा समशीर्यन्तेत्यर्थः  ॥ 
५।५६।२२  ॥   

  

स तमारुह्य शैलेन्द्रं व्यवर्धत व्यवर्धत महाकपिः ।  

दक्षिणादुत्तरं पारं प्रार्थयन् लवणाम्भसः  ॥  ५।५६।२३  ॥   

अधिरूह्य ततो वीरः पर्वतं पवनात्मजः ।  

ददर्श सागरं भीमं मीनोरगनिषेवितम्  ॥  ५।५६।२४  ॥   

दक्षिणात् दक्षिणपारात् । प्रार्थयन्, गन्तुमिति शेषः  ॥  ५।५६।२३,२४  ॥   

  

स मारुत इवाकाशं मारुतस्यात्मसम्भवः ।  

प्रपेदे हरिशार्दूलो दक्षिणादुत्तरां दिशम्  ॥  ५।५६।२५  ॥   

स हरिशार्दूल इति सम्बन्धः । पितृतुल्यवेगवत्त्वं सूचयति मारुतस्येति  ॥ 
५।५६।२५  ॥   

  

स तदा पीडितस्तेन कपिना पर्वतोत्तमः ।  

ररास सह तैर्भूतैः प्रविशन् वसुधातलम् ।  

कम्पमानैश्च शिखरैः पतद्भिरपि च द्रुमैः  ॥  ५।५६।२६  ॥   

तैर्भूतैः तत्रत्यजन्तुभिः  ॥  ५।५६।२६  ॥   

  

तस्योरुवेगोन्मथिताः पादपाः पुष्पशालिनः ।  

निपेतुर्भूतले रुग्णाः शक्रायुधहता इव  ॥  ५।५६।२७  ॥   

रुग्णाः शीर्णा इति यावत् । शक्रायुधहताः वज्रहताः  ॥  ५।५६।२७  ॥   

  

कन्दरान्तरसंस्थानां पीडितानां महौजसाम् ।  

सिंहानां निनदो भीमो नभो भिन्दन् स शुश्रुवे  ॥  ५।५६।२८  ॥   

नभो भिन्दन् भिन्दन्निव । महत्तायां तात्पर्यम्  ॥  ५।५६।२८  ॥   

  

स्रस्तव्याविद्धवसना व्याकुलीकृतभूषणाः ।  

विद्याधर्यः समुत्पेतुः सहसा धरणीधरात्  ॥  ५।५६।२९  ॥   

स्रस्तानि व्याविद्धानि च वसनानि यासां ताः स्रस्तव्याविद्धवसनाः  ॥ 
५।५६।२९  ॥   

  

अतिप्रमाणा बलिनो दीप्तजिह्वा महाविषाः ।  

निपीडितशिरोग्रीवा व्यवेष्टन्त महाहयः  ॥  ५।५६।३०  ॥   

किन्नरोरगगन्धर्वयक्षविद्याधरास्तदा ।  

पीडितं तं नगवरं त्यक्त्वा गगनमास्थिताः  ॥  ५।५६।३१  ॥   

निपीडितशिरोग्रीवाः, शिथिलपतिताशिलातलैरिति शेषः  ॥  ५।५६।३०,३१  ॥   

  

स च भूमिधरः श्रीमान् बलिना तेन पीडितः ।  

सवृक्षशिखरोदग्रः प्रविवेश रसातलम्  ॥  ५।५६।३२  ॥   

दशयोजनविस्तारस्त्रिंशद्योजनमुच्छ्रितः ।  

धरण्यां समतां यातः स बभूव धराधरः  ॥  ५।५६।३३  ॥   

सवृक्षशिखरोदग्रः सवृक्षैः शिखरैः उदग्रः श्रेष्ठः  ॥  ५।५६।३२,३३  ॥   

  

स लिलङ्घयिषुर्भीमं सलीलं लवणार्णवम् ।  

कल्लोलास्फालवेलान्तमुत्पपात नभो हरिः  ॥  ५।५६।३४  ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
षट्पञ्चाशः सर्गः  ॥  ५।५६  ॥   

कल्लोलास्फालवेलान्तं तरङ्गैरास्फाल्यपानतीरोपान्तम्  ॥  ५।५६।३४  ॥   

इति श्रीगोविन्दराजविरचिते श्रीरामायणभूषणे श्रृङ्गरतिलकाख्याने
सुन्दरकाण्डव्याख्याने षट्पञ्चाशः सर्गः  ॥  ५।५६  ॥   


