+++
title = "०५० हनुमता रामदूतत्वोद्घोषणम्"
title_english = "050 Hanuma declares himself to be a messenger of"

+++


तमुद्वीक्ष्य महाबाहुः पिङ्गाक्षं पुरतः स्थितम् ।  

कोपेन महता ऽ ऽविष्टो रावणो लोकरावणः  ॥  ५।५०।१ ॥   

शङ्काहतात्मा दध्यौ स कपान्द्रं तेजसावृतम् ।  

किमेष भगवान्नन्दी भवेत् साक्षादिहागतः  ॥  ५।५०।२ ॥   

तमुद्वीक्ष्येत्यादि  ॥  ५।५०।१,२ ॥   

  

येन शप्तो ऽस्मि कैलासे मया सञ्चालिते पुरा ।  

सो ऽयं वानरमूर्तिः स्यात् किंस्विद्बाणोपि वा ऽसुरः  ॥  ५।५०।३ ॥   

स राजा रोषताम्राक्षः प्रहस्तं मन्त्रिसत्तमम् ।  

कालयुक्तमुवाजेदं वचो विपुलमर्थवत्  ॥  ५।५०।४ ॥   

बाणः महाबलिसुतः । अनेन तेनापि किञ्चित् शप्तमिति गम्यते । अत्रेतिकरणं
द्रष्टव्यम्  ॥  ५।५०।३४ ॥   

  

दुरात्मा पृच्छ्यतामेष कुतः किं वा ऽस्य कारणम् ।  

वनभङ्गे च को ऽस्यार्थो राक्षसीनां च तर्जने  ॥  ५।५०।५ ॥   

मत्पुरीमप्रधृष्यां वा ऽ ऽगमने किं प्रयोजनम् ।  

आयोधने वा किं कार्यं त्वया कपे  ॥  ५।५०।६ ॥   

रावणस्य वचः श्रुत्वा प्रहस्तो वाक्यमब्रवीत् ।  

समाश्वसिहि भद्रं ते न भीः कार्या त्वया कपे  ॥  ५।५०।७ ॥   

दुरात्मा पृच्छ्यतामिति । अस्य विवरणम् कुत इत्यादि । कुतः
कस्माद्देशादागतः । किं वा ऽस्य कारणम् अस्य कः प्रेरकः । मत्पुरीम्,
प्रतीति शेषः । आयोधने युद्धे । किं कार्यं किं प्रयोजनम्  ॥  ५।५०।५७ ॥   

  

यदि तावत्त्वमिन्द्रेण प्रेषितो रावणालयम् ।  

तत्त्वमाख्याहि मा भूत्ते भयं वानर मोक्ष्यसे  ॥  ५।५०।८ ॥  ।  

यदि वैश्रवणस्य त्वं यमस्य वरुणस्य च ।  

चाररूपमिदं कृत्वा प्रविष्टो नः पुरीमिमाम् ।  

विष्णुना प्रेषितो वापि दूतो विजयकाङ्क्षिणा  ॥  ५।५०।९ ॥   

यदि तावत्त्वमिन्द्रेणेत्यादि । यदि वैश्रवणस्येत्यादेः दूतो
विजकाङ्क्षिणेत्यन्तस्य तत्त्वमाख्याहीति पूर्वेण संबन्धः  ॥  ५।५०।८९ ॥   

  

न हि ते वानरं तेजो रूपमात्रं तु वानरम्  ॥  ५।५०।१० ॥   

तत्त्वतः कथयस्वाद्य ततो वानर मोक्ष्यसे ।  

अनृतं वदतश्चापि दुर्लभं तव जीवितम् ।  

अथवा यन्निमित्तं ते प्रवेशो रावणालये  ॥  ५।५०।११ ॥   

न हीत्यादि । अथवेति । यन्निमित्तं कृत्वा ते प्रवेशः तन्निमित्तं
कथयस्वेति पूर्वेण संबन्धः  ॥  ५।५०।१०११ ॥   

  

एवमुक्तो हरिश्रेष्ठस्तदा रक्षोगणेश्वरम्  ॥  ५।५०।१२ ॥   

अब्रवीन्नास्मि शक्रस्य यमस्य वरुणस्य वा ।  

धनदेन न मे सख्यं विष्णुना नास्मि चोदितः  ॥  ५।५०।१३ ॥   

एवमुक्त इत्यादि । रक्षोगणेश्वरमित्यनेन प्रष्टारं प्रहस्तं पृष्ठतः
कृतवानिति गम्यते  ॥  ५।५०।१२,१३ ॥   

  

जातिरेव मम त्वेषा वानरो ऽहमिहागतः ।  

दर्शने राक्षसेन्द्रस्य दुर्लभे तदिदं मया  ॥  ५।५०।१४ ॥   

वनं राक्षसराजस्य दर्शनार्थे विनाशितम् ।  

ततस्ते राक्षसाः प्राप्ता बलिनो युद्धकाङ्क्षिणः  ॥  ५।५०।१५ ॥   

एषा वानरता । राक्षसेन्द्रस्य, तवेति शेषः  ॥  ५।५०।१४,१५ ॥   

  

रक्षणार्थं तु देहस्य प्रतियुद्धा मया रणे ।  

अस्त्रपाशैर्न शक्यो ऽहं बद्धुं देवासुरैरपि  ॥  ५।५०।१६ ॥   

प्रतियुद्धाः प्रतिप्रहृताः  ॥  ५।५०।१६ ॥   

  

पितामहादेव वरो ममाप्येषो ऽभ्युपागतः ।  

राजानं द्रष्टुकामेन मयास्त्रमनुवर्तितम्  ॥  ५।५०।१७ ॥   

ममापीति तवेवेत्यर्थः । तर्हि कथं बद्धो ऽसीत्याशङ्क्याह राजानमिति  ॥ 
५।५०।१७ ॥   

  

विमुक्तो ह्यहमस्त्रेण राक्षसैस्त्वभिपीडितः ।  

केनचिद्राजकार्येण संप्राप्तो ऽस्मि तवान्तिकम्  ॥  ५।५०।१८ ॥   

दूतो ऽहमिति विज्ञेयो राघवस्यामितौजसः ।  

श्रूयतां चापि वचनं मम पथ्यमिदं प्रभो  ॥  ५।५०।१९ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे पञ्चाशः
सर्गः  ॥  ५।५० ॥   

पीडितः बद्धस्सन् । अस्त्रेण विमुक्तः । हिशब्दो ऽवधारणे । ब्रह्मास्त्रस्य
साधनान्तरासहत्वादिति भावः । अस्तु सर्वमेतन्मद्दर्शनार्थम्, मद्दर्शनं वा
किमर्थम्? तत्राह केनचिदिति  ॥  ५।५०।१८,१९ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने पञ्चाशः सर्गः  ॥  ५।५० ॥   


