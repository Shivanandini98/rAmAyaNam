+++
title = "०५२ वानरैः स्वगमनहेतुकथनम्"
title_english = "052 Vanaras deliverance from black hole"

+++
**श्रीरामायणे वाल्मीकीये आदिकाव्ये श्रीमत्किष्किन्धाकाण्डे द्विपञ्चाशः सर्गः**

अथ तानब्रवीत्सर्वान् विक्रान्तात् हरिपुङ्गवान् ।

इदं वचनमेकाग्रा तापसी धर्मचारिणी ॥ 4.52.1 ॥

वानरा यदि वः खेदः प्रनष्टः फलभक्षणात् ।

यदि चैतन्मया श्राव्यं श्रोतुमिच्छामि कथ्यताम् ॥ 4.52.2 ॥

अथ हनुमता स्वागमनहेतुरुच्यते द्विपञ्चाशे अथेत्यादि ॥ 4.52.1,2 ॥

तस्यास्तद्वचनं श्रुत्वा हनुमान् मारुतात्मजः ।

आर्जवेन यथातत्त्वमाख्यातुमुपचक्रमे ॥ 4.52.3 ॥

राजा सर्वस्य लोकस्य महेन्द्रवरुणोपमः ।

रामो दाशरथिः श्रीमान् प्रविष्टो दण्डकावनम् ॥ 4.52.4 ॥

लक्ष्मणेन सह भ्रात्रा वैदेह्या चापि भार्यया ।

तस्य भार्या जनस्थानाद् रावणेन हृता बलात् ॥ 4.52.5 ॥

आर्जवेन अकपटेन ॥ 4.52.35 ॥

वीरस्तस्य सखा राज्ञः सुग्रीवो नाम वानरः ।

राजा वानरमुख्यानां येन प्रस्थापिता वयम् ॥ 4.52.6 ॥

अगस्त्यचरितामाशां दक्षिणां यमरक्षिताम् ।

सहैभिर्वानरैर्घोरैरङ्गदप्रमुखैर्वयम् ॥ 4.52.7 ॥

रावणं सहिताः सर्वे राक्षसं कामरूपिणम् ।

सीतया सह वैदेह्या मार्गध्वमिति चोदिताः ॥ 4.52.8 ॥

विचित्य तु वयं सर्वे समग्रां दक्षिणां दिशम् ।

बुभुक्षिताः परिश्रान्ता वृक्षमूलमुपाश्रिताः ॥ 4.52.9 ॥

विवर्णवदनाः सर्वे सर्वे ध्यानपरायणाः ।

नाधिगच्छामहे पारं मग्नाश्चिन्तामहार्णवे ॥ 4.52.10 ॥

चारयन्तस्ततश्चक्षुर्दृष्टवन्तो वयं बिलम् ।

लतापादपसञ्छन्नं तिमिरेण समावृतम् ॥ 4.52.11 ॥

अस्माद्धंसा जलक्लिन्नाः पक्षैः सलिलविस्रवैः ।

कुरराः सारसाश्चैव निष्पतन्ति पतत्ित्रणः ।

साध्वत्र प्रविशामेति मया तूक्ताः प्लवङ्गमाः ॥ 4.52.12 ॥

वीर इति । दक्षिणामाशां येन प्रस्थापिताः स राजा ऽस्तीति पूर्वेणान्वयः ॥ 4.52.612 ॥

तेषामपि हि सर्वेषामनुमानमुपागतम् ।

गच्छाम प्रविशामेति भर्तृकार्यत्वरान्विताः ॥ 4.52.13 ॥

ततो गाढं निपतिता गृह्य हस्तौ परस्परम् ।

इदं प्रविष्टाः सहसा बिलं तिमिरसंवृतम् ॥ 4.52.14 ॥

अनुमानमुपागतं जलचरसत्त्वदर्शनेन जलबुद्धिर्जातेत्यर्थः । यद्वा तेषामपीति भर्तृकार्यत्वरान्विताः सन्तो गच्छामः, बिलद्वारमिति शेषः । बिलं प्रविशाम इति अनुमानम् अङ्गीकरणम् ॥ 4.52.13,14 ॥

एतन्नः कार्यमेतेन कृत्येन वयमागताः ।

त्वां चैवोपगताः सर्वे परिद्यूना बुभुक्षिताः ॥ 4.52.15 ॥

आतिथ्यधर्मदत्तानि मूलानि च फलानि च ।

अस्माभिरुपभुक्तानि बुभुक्षापरिपीडितैः ॥ 4.52.16 ॥

यत्त्वया रक्षिताः सर्वे म्रियमाणा बुभुक्षया ।

ब्रूहि प्रत्युपकारार्थं किं ते कुर्वन्तु वानराः ॥ 4.52.17 ॥

एवमुक्ता तु सर्वज्ञा वानरैस्तैः स्वयम्प्रभा ।

प्रत्युवाच ततः सर्वानिदं वानरयूथापान् ॥ 4.52.18 ॥

परिद्यूनाः परिक्षीणाः ॥ 4.52.1518 ॥

सर्वेषां परितुष्टा ऽस्मि वानराणां तरस्विनाम् ।

चरन्त्या मम धर्मेण न कार्यमिह केनचित् ॥ 4.52.19 ॥

**इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे द्विपञ्चाशः सर्गः ॥ 52 ॥**

सर्वेषामिति । सम्बन्धसामान्ये षष्ठी ॥ 4.52.19 ॥

**इति श्रीगोविन्दराजविरचिते श्रीरामायणभूषणे मुक्ताहाराख्याने किष्किन्धाकाण्डव्याख्याने द्विपञ्चाशः सर्गः ॥ 52 ॥**
