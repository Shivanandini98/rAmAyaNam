+++
title = "०५८"

+++
**श्रीमद्रामायणे वाल्मीकीये आदिकाव्ये उत्तरकाण्डे अष्टपञ्चाशःसर्गः**

निमिराजस्यवसिष्ठेऽक्षमया शापदानकथनप्रसङ्गाद्ययातिक्षमाप्रशंसनाय तत्कथा -कथनारंभः ॥ १ ॥ ययातिनाम्नोराज्ञः कनिष्टभार्यायांशर्मिष्ठायांविशेषानुरागेण रुष्टयाज्येष्ठया स्वपितरंशुकंप्रति सक्रोधंययातिनिग्रहप्रार्थने शुक्रेणपुत्रीप्रीयै ययातिंप्रतिवृद्धभावसंभव -शापदानम् ॥ २ ॥

**एवं ब्रुवति रामे तु लक्ष्मणः परवीरहा ।**

**प्रत्युवाच महात्मानं ज्वलन्तमिव तेजसा ॥ १ ॥**

**महदद्भुतमाश्चर्यं विदेहस्य पुरातनम् ।**

**निवृत्तं राजशार्दूल वसिष्ठस्य निमेः सह ॥ २ ॥**

पुण्यश्रवणत्वेन महदद्भुतं । आश्चर्यादण्याश्चर्यमित्यर्थः । निमेः सहेति । प्रसङ्ग इति शेषः ॥ २ ॥

****

**निमिस्तु क्षत्रियः शूरो विशेषेण च दीक्षितः ।**

**न क्षमां कृतवान्राजा वसिष्ठस्य महात्मनः ॥ ३ ॥**

**एवमुक्तस्तु तेनायं श्रीमान्क्षत्रियपुङ्गवः ।**

**उवाच लक्ष्मणं वाक्यं सर्वशास्त्रविशारदम् ।**

**रामो रमयतां श्रेष्ठो भ्रातरं दीप्ततेजसम् ॥ ४ ॥**

**न सर्वत्र क्षमा वीर पुरुषेषु प्रदृश्यते ॥ ५ ॥**

महात्मनि वसिष्ठे विषये कथं धार्मिकः निमिः अमर्षं चकारेति पृष्ठवन्तं लक्ष्मणं प्रति ययातिक्षमाकथनं आम्रान्पृष्टः कोविदारानाचष्टे इति न्यायं कथं नानुसरेत् । मैवं महान् दोषः । चिन्तायाः अकर्तव्याभिप्रायात् । गुणवतो गुणकीर्तनस्य ॥ ३-५ ॥

**सौमित्रे दुस्सहो रोपो यथा क्षान्तो ययातिना ।**

**सत्त्वानुगं पुरस्कृत्य तं निबोध समाहितः ॥ ६ ॥**

**नहुषस सुतो राजा ययातिः पौरवर्धनः ।**

**तस्य भार्याद्वयं सौम्य रूपेणाप्रतिमं भुवि ॥ ७ ॥**

यथा येन प्रकारेण । सत्त्वानुगं सत्त्वगुणानुमतं । मार्गमिति शेषः । तं प्रकारं निबोध ॥ ६-७ ॥

****

**एका तु तस्य राजर्षेर्नाहुषस्य पुरस्कृता ।**

**शर्मिष्ठा नाम दैतेयी दुहिता वृषपर्वणः ॥ ८ ॥**

पुरस्कृता पूजिता । दैतेयी दितेः पौत्री ॥ ८ ॥

****

**अन्या तूशनसः पत्नी ययातेः पुरुषर्षभ ।**

**न तु सा दयिता राज्ञो देवयानी सुमध्यमा ॥ ९ ॥**

**तयोः पुत्रौ तु संभूतौ रूपवन्तौ समाहितौ ।**

**शर्मिष्ठाऽजनयत्पूरुं देवयानी यदुं तदा ॥ १० ॥**

**पूरुस्तु दयितो राज्ञो गुणैर्मातृकृतेन च ।**

**ततो दुःखसमाविष्टो यदुर्मातरमब्रवीत् ॥ ११ ॥**

**भार्गवस्य कुले जाता देवस्याक्लिष्टकर्मणः ।**

**सहसे हृद्गतं दुःखमवमानं च दुस्सहम् ॥ १२ ॥**

**आवां च सहितौ देवि प्रविशाव हुताशनम् ।**

**राजा तु रमतां सार्धं दैत्यपुत्र्या बहुक्षपाः ॥ १३ ॥**

**यदिवा सहनीयं ते मामनुज्ञातुमर्हसि ।**

**क्षम त्वं न क्षमिष्येऽहं मरिष्यामि न संशयः ॥ १४ ॥**

**पुत्रस्य भाषितं श्रुत्वा परमार्तस्य रोदतः ।**

**देवयानी तु संक्रुद्धा सस्मार पितरं तदा ॥ १५ ॥**

उशनसः शुक्रस्य ॥ ९-१५ ॥

****

**इङ्गितं तदभिज्ञाय दुहितुर्भार्गवस्तदा ।**

**आगतस्त्वरितं तत्र देवयानी तु यत्र सा ॥ १६ ॥**

इङ्गितं सखेदरोपभावं ॥ १६ ॥

**दृष्ट्वा चाप्रकृतिस्थां तामप्रहृष्टामचेतनाम् ।**

**पिता दुहितरं वाक्यं किमेतदिति चाब्रवीत् ॥ १७ ॥**

**पृच्छन्तमसकृत्तं वै भार्गवं दीप्ततेजसम् ।**

**देवयानी तु संक्रुद्धा पितरं वाक्यमब्रवीत् ॥ १८ ॥**

अप्रकृतिस्थां अस्वस्थां । अप्रहृष्टां हर्षरहितां । अचेतनां क्षुभितचित्तां ॥ १७-१८ ॥

****

**अहमग्निं विषं तीक्ष्णमपो वा मुनिसत्तम ।**

**भक्षयिष्ये प्रवेक्ष्यामि न तु शक्ष्यामि जीवितुम् ॥ १९ ॥**

अग्निं प्रवेक्ष्यामि विषं भक्षयिष्य इति संबन्धः ॥ १९ ॥

****

**न मां त्वमवजानीषे दुःखितामवमानिताम् ।**

**वृक्षस्यावज्ञया ब्रह्मश्छिद्यन्ते वृक्षजीविनः ॥ २० ॥**

दुःखितामवमानितां नावजानीषे न जानीषे न जानासि । अवोपसर्गो धात्वर्थमात्रे वर्तते । अन्यापदेशेनाह-वृक्षस्येति । वृक्षस्यावज्ञया छेदनादिना वृक्षजीविनः पत्रपुष्पादयछिद्यन्ते ॥ २० ॥

****

**अवज्ञया च राजर्षिः परिभूय च भार्गव ।**

**मय्यवज्ञां प्रयुङ्के हि न च मां बहुमन्यते ॥ २१ ॥**

**तस्यास्तद्वचनं श्रुत्वा कोपेनाभिपरिप्लुतः ।**

**व्याहर्तुमुपचक्राम भार्गवो नहुषात्मजम् ॥ २२ ॥**

**यस्मान्मामवजानीषे नाहुष त्वं दुरात्मवान् ।**

**जरया परया जीर्णः शैथिल्यमुपयास्यसि ॥ २३ ॥**

**एवमुक्त्वा दुहितरं समाश्वास्य च भार्गवः ।**

**पुनर्जगाम ब्रह्मर्षिभवनं स्वं महायशाः ॥ २४ ॥**

**स एवमुक्त्वा द्विजपुङ्गवाग्र्यः सुतां समाश्वास्य च देवयानीम् ।**

**पुनर्ययौ सूर्यसमानतेजा दत्त्वा च शापं नहुषात्मजाय ॥ २५ ॥**

तदेवोपपादयति-अवज्ञयेत्यादि । हे भार्गव । राजर्षिस्त्वय्यवज्ञया हेतुभूतया मां परिभूय मय्यवज्ञां प्रयुङ्क्ते । अवज्ञाय सराजर्षिः परिभूय च भार्गवमिति पाठे भार्गवविषयावमानबहुमानाभ्यां मय्यवज्ञानबहुमानभावं करोतीत्यर्थः ॥ २१-२५ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अष्टपञ्चाशःसर्गः॥५८ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने अष्टपञ्चाशः सर्गः ॥ ५८ ॥**
