+++
title = "०६६"

+++
**श्रीमद्रामायणे वाल्मीकीये आदिकाव्ये उत्तरकाण्डे षट्षष्टितमःसर्गः**

शत्रुघ्नस्यपर्णशालाप्रवेशरात्रौ सीतया कुमारद्वयप्रसवः ॥ १ ॥ वाल्मीकिनासीतासुतयो -र्जातकर्मकरणपूर्वकं क्रमेण कुशलवाविति नामकरणंच ॥ २ ॥ शत्रुघ्नेन सीतायाअपत्योत्पत्ति -श्रवणहर्षेण रात्रियापनपूर्वकं प्रभातेवाल्मीकेरभ्यनुज्ञया निर्गमः ॥ ३ ॥ तथा यमुनातीरमेय तत्रऋषिगणैः सह तेभ्यः कथाश्रवणेन सुखनिवासः ॥ ४ ॥

**यामेव रात्रिं शत्रुघ्नः पर्णशालामुपाविशत् ।**

**तामेव रात्रिं सीताऽपि प्रमुता दारकद्वयम् ॥ १ ॥**

**ततोऽर्धरात्र समये बालका मुनिदारकाः ।**

**वाल्मीकेः प्रियमाचख्युः सीतायाः प्रसवं शुभम् ॥ २ ॥**

यामेवेत्यादि ॥ यस्यां राज्यामित्यर्थः । दारकद्वयं पुत्रद्वयं । प्रसूता प्रसूतवती ॥ १-२ ॥

****

**भगवन्रामपत्नी सा प्रसूता दारकद्वयम् ।**

**ततो रक्षां महातेजः कुरु भूतविनाशिनीम् ॥ ३ ॥**

**तेषां तद्वचनं श्रुत्वा महर्षिः समुपागमत् ।**

**बालचन्द्रप्रतीकाशौ देवपुत्रौ महौजसौ ॥ ४ ॥**

**जगाम तत्र हृष्टात्मा ददर्श च कुमारकौ ।**

**भूतघ्नीं चाकरोत्ताभ्यां रक्षां रक्षोविनाशिनीम् ॥ ५ ॥**

भूतविनाशिनीं बालग्रहविनाशिनीं ॥ ३-५ ॥

****

**कुशमुष्टिमुपादाय लवं चैव तु स द्विजः ।**

**वाल्मीकिः प्रददौ ताभ्यां रक्षां भूतविनाशिनीम् ॥ ६ ॥**

लवं चैवेति । अधःप्रदेशलूनकुशमुष्ट्येकदेशमित्यर्थः । कुशमुष्ट्यग्राधोभागाभ्यां क्रमाज्ज्येष्ठकनिष्ठयोः प्रमार्जनमिति द्रष्टव्यं ॥ ६ ॥

****

**यस्तयोः पूर्वजो जातः स कुशैर्मन्त्रसत्कृतैः ।**

**निर्मार्जनीयस्तु तदा कुश इत्यस्य नाम तत् ॥ ७ ॥**

निर्मार्जनीयः निर्मार्जनार्हो यतो जातः ततः कुश इति नामाकरोदिति शेषः ॥ ७ ॥

****

**यश्चावरो भवेत्ताभ्यां लवेन स समाहितः ।**

**निर्मार्जनीयो वृद्धाभिर्लव इत्येव नामतः ॥ ८ ॥**

ताभ्यां तयोः कुमारयोर्मध्य इत्यर्थः । लवेन लूनकुशमुष्ट्यधोभागेन । वृद्धाभिर्मार्जनीय इति । सूतिका-गृहमध्ये ऋषिप्रवेशाभावात् ॥ ८ ॥

****

**एवं कुशलवौ नाम्ना तावुभौ यमजातकौ ।**

**मत्कृताभ्यां च नामभ्यां ख्यातियुक्तौ भविष्यतः ॥ ९ ॥**

ख्यातियुक्तौ भविष्यत इति । यमजातकौ यमलौ ॥ ९ ॥

****

**तां रक्षां जगृहुस्ताश्च मुनिहस्तात्समाहिताः ।**

**अकुर्वंश्च ततो रक्षां तयोर्विगतकलमपाः ॥ १० ॥**

ततः अनन्तरं । समाहितास्ता वृद्धाः मुनिहस्तात्तां मुनिना दीयमानां रक्षां च जगृहुः । पुत्रयोः प्रदानार्थमिति शेषः । रक्षामकुर्वन्निति । वृद्धा इति शेषः ॥ १० ॥

****

**तथा तां क्रियमाणां च वृद्धाभिर्जन्म नाम च ।**

**संकीर्तनं च रामस्य सीतायाः प्रसवौ शुभौ ॥ ११ ॥**

**अर्धरात्रे तु शत्रुघ्नः शुश्राव सुमहत्प्रियम् ।**

**पर्णशालां ततो गत्वा मातर्दिष्ट्येति चाब्रवीत् ॥ १२ ॥**

जन्म च नाम चेति । यद्यपि जातकर्म पुत्रजन्मदिवसे कर्तव्यं न तु नामकरणं तथाप्येवंनामकौ भविष्यत इति ऋपिवचनात्तच्छ्रवणमात्रमिति मन्तव्यं । संकीर्तनं च रामस्येति । रामपत्नीप्रसूतेति मुनिदारकवचः श्रवणात् । वाल्मीकेः पर्णशालां गत्वा सामान्यतो दिष्ट्या दृष्टेति सूचयन्मुनिं प्रति हर्षेणाह – अर्धरात्र इत्यादिना ॥ अनेन सीता विसृष्टेति रामादित्रयव्यतिरिक्तैर्न ज्ञातमिति सूचितं ॥ ११-१२ ॥

****

**तथा तस्य प्रहृष्टस्य शत्रुघ्नस्य महात्मनः ।**

**व्यतीता वार्षिकी रात्रिः श्रावणी लघुविक्रमा ॥ १३ ॥**

वर्षासु भवा वार्षिकी तत्रापि श्रावणी श्रावणमासवर्तिनी काचिद्रात्रिरिति । लघुविक्रम इत्यग्रेण संबन्धः । लघुविक्रमेति पाठे शीघ्रगमनेति रात्रि विशेषणं ॥ १३ ॥

****

**प्रभाते सुमहावीर्यः कृत्वा पौर्वाह्णिकीं क्रियाम् ।**

**मुनिं प्राञ्जलिरामन्त्र्य ययौ पश्चान्मुखः पुनः ॥ १४ ॥**

**स गत्वा यमुनातीरं सप्तरात्रोषितः पथि ।**

**ऋषीणां पुण्यकीर्तीनामाश्रमे वासमभ्ययात् ॥ १५ ॥**

मुनिं वाल्मीकिं ॥ १४-१५ ॥

****

**स तत्र मुनिभिः सार्धं भार्गवप्रमुखैर्नृपः ।**

**कथाभिरभिरूपाभिर्वासं चक्रे महायशाः ॥ १६ ॥**

**सकाञ्चनाद्यैर्मुनिभिः समेतो रघुप्रवीरो रजनीं तदानीम् ।**

**कथाप्रकारैर्बहभिर्महात्मा विरामयामास नरेन्द्रसूनुः ॥ १७ ॥**

मुनिभिः सार्धमित्यनेन सेना गङ्गातीर एव स्थापितेति सूचितम् ॥ १६-१७ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे षट्षष्टितमःसर्गः ॥ ६६ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने षट्षष्टितमः सर्गः ॥ ६६ ॥**
