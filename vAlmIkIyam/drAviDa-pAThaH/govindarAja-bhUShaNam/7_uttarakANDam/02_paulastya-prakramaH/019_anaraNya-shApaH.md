+++
title = "०१९ अनरण्य-शापः"

+++
**श्रीमद्रामायणे वाल्मीकीये आदिकाव्ये उत्तरकाण्डे एकोनविंशः सर्गः**

<details><summary>विस्तारः (द्रष्टुं नोद्यम्)</summary>

नाना-देश-ग--राज-पराजय-पूर्वकं  
क्रमेणायोध्यां गतेन रावणेनानरण्य-नाम्न्नो राज्ञो युद्धाय समाह्वानम् ॥ १ ॥  
प्रहस्त-प्रसुख-राक्षसेन्द्र-विद्रावण-पूर्वकम्  
आत्मना सह युध्यन्तम् अनरण्यं  
निज-करतलाभिघातेन मुमूर्षुतां नीयता रावणेन  
तं प्रतीक्ष्वाक्व्-अवमानन-पूर्वकम् उपहसनम् ॥ २ ॥  
तदसहिष्णुना -ऽनरण्येन  
तं प्रति स्व-वंश्येन रामेण वध-संभव-विषयक-शापदानेन त्रि-विष्टप-गमनम् ॥ ३ ॥

</details>


**अथ जित्वा मरुत्तं स प्रययौ राक्षसाधिपः ।**

**नगराणि नरेन्द्राणां युद्धकाङ्क्षी दशाननः ॥ १ ॥**

**समासाद्य तु राजेन्द्रान्महेन्द्रवरुणोपमान् ।**

**अब्रवीद्राक्षसेन्द्रस्तु युद्धं मे दीयतामिति ॥ २ ॥**

**निर्जिताः स्मेति वा ब्रूत एष मे हि सुनिश्चयः ।**

**अन्यथा कुर्वतामेवं मोक्षो नैवोपपद्यते ॥ ३ ॥**

**ततस्त्वभीरवः प्राज्ञाः पार्थिवा धर्मनिश्चयाः ।**

**मन्त्रयित्वा ततोऽन्योन्यं राजानः सुमहाबलाः ।**

**निर्जिताः स्मेत्यभाषन्त ज्ञात्वा वरबलं रिपोः ॥ ४ ॥**

**दुष्यन्तः सुरथो गाधिर्गयो राजा पुरूरवाः ।**

**एते सर्वेऽब्रुवंस्तात निर्जिताः स्मेति पार्थिवाः ॥ ५ ॥**

**अथायोध्यां समासाद्य रावणो राक्षसाधिपः ।**

**सुगुप्तामनरण्येन शक्रेणेवामरावतीम् ॥ ६ ॥**

**स तं पुरुषशार्दूलं पुरन्दरसमं बले ।**

**प्राह राजानमासाद्य युद्धं देहीति रावणः ।**

**निर्जितोस्मीति वा ब्रूहि त्वमेवं मम शासनम् ॥ ७ ॥**

**अयोध्याधिपतिस्तस्य श्रुत्वा पापात्मनो वचः ।**

**अनरण्यस्तु संक्रुद्धो राक्षसेन्द्रमथाब्रवीत् ॥ ८ ॥**

**दीयते द्वन्द्वयुद्धं ते राक्षसाधिपते मया ।**

**संतिष्ठ क्षिप्रमायत्तो भव चैवं भवाम्यहम् ॥ ९ ॥**

संतिष्ठ । एवमहं भवामीति । आयत्तो भवामीत्यर्थः ॥ ९ ॥

****

**अथ पूर्वं श्रुतार्थेन निर्जितं सुमहद्बलम् ।**

**निष्क्रामत्तन्नरेन्द्रस्य बलं रक्षोवधोद्यतम् ॥ १० ॥**

**नागानां दशसाहस्रं वाजिनां नियुतं तथा ।**

**रथानां बहुसाहस्रं पत्तीनां च नरोत्तम ।**

**महीं संछाद्य निष्क्रान्तं सपदातिरथं रणे ॥ ११ ॥**

**ततः प्रवृत्तं सुमहद्युद्धं युद्धविशारद ।**

**अनरण्यस्य नृपते राक्षसेन्द्रस्य चाद्भुतम् ॥ १२ ॥**

**तद्रावणबलं प्राप्य बलं तस्य महीपतेः ।**

**प्राणश्यत तदा सर्वं हव्यं हुतमिवानले ॥ १३ ॥**

पूर्वं रावणगमनात्पूर्वं । श्रुतार्थेन श्रुतरावणवृत्तान्तेन । तन्नरेन्द्रस्य बलं । निष्क्रामत् निरक्रामत् ॥ १०-१३ ॥

****

**युद्ध्वा च सुचिरं कालं कृत्वा विक्रममुत्तमम् ।**

**\[ समासाद्य रणोत्साहं शिक्षाबलसमन्वितम् ॥ \]**

**प्रज्वलन्तं समासाद्य क्षिप्रमेवावशेषितम् ॥ १४ ॥**

समासाद्येति । तं रावणमासाद्य क्षिप्रमेवावशेषितं अल्पावशिष्टमभवदित्यर्थः ॥ १४ ॥

****

**प्राविशत्संकुलं तत्र शलभा इव पावकम् ।**

**नश्यति स्म बलं तत्र हव्यं हुतमिवानले ॥ १५ ॥**

**सोपश्यत्तन्नरेन्द्रस्तु नश्यमानं महाबलम् ।**

**महार्णवं समासाद्य वनापगशतं यथा ॥ १६ ॥**

**ततः शक्रधनुःप्रख्यं धनुर्विस्फारयन्स्वयम् ।**

**आससाद नरेन्द्रस्तं रावणं क्रोधमूर्च्छितः ॥ १७ ॥**

**अनरण्येन तेऽमात्या मारीचशुकसारणाः ।**

**प्रहस्तसहिता भग्ना व्यद्रवन्त मृगा इव ॥ १८ ॥**

**ततो बाणशतान्यष्टौ पातयामास मूर्धनि ।**

**तस्य राक्षसराजस्य इक्ष्वाकुकुलनन्दनः ॥ १९ ॥**

**तस्य बाणाः पतन्तस्ते चक्रिरे न क्षतिं क्वचित् ।**

**वारिधारा इवाभ्रेभ्यः पतन्त्यो गिरिमूर्धनि ॥ २० ॥**

**ततो राक्षसराजेन क्रुद्धेन नृपतिस्तदा ।**

**तलेनाभिहतो मूर्ध्नि स रथान्निपपात ह ॥ २१ ॥**

**स राजा पतितो भूमौ विह्वलाङ्गः प्रवेपितः ।**

**वज्रदग्ध इवारण्ये सालो निपतितो यथा ॥ २२ ॥**

तत्र रणे शलभाः पावकमिव संकुलं समूहनाशनं । प्राविशत् प्रापत् ॥ १५-२२ ॥

****

**तं प्रहस्याब्रवीद्रक्ष इक्ष्वाकुं पृथिवीपतिम् ।**

**किमिदानीं फलं प्राप्तं त्वया मां प्रतियुध्यता ॥ २३ ॥**

**त्रैलोक्ये नास्ति यो द्वन्द्वं मम दद्यान्नराधिप ।**

**शङ्के प्रसक्तो भोगेषु न शृणोषि बलं मम ॥ २४ ॥**

**तस्यैवं ब्रुवतो राजा मन्दासुर्वाक्यमब्रवीत् ।**

**किं शक्यमिह कर्तुं वै कालो हि दुरतिक्रमः ॥ २५ ॥**

इक्ष्वाकुं इक्ष्वाकुवंश्यं । किं फलं प्राप्तं । निर्जितोस्मीति वचनमनुक्त्वेति शेषः ॥ २३-२५ ॥

****

**न ह्यहं निर्जितो रक्षस्त्वया चात्मप्रशंसिना ।**

**कालेनैव विपन्नोऽहं हेतुभूतस्तु मे भवान् ॥ २६ ॥**

**किं त्विदानीं मया शक्यं कर्तुं प्राणपरिक्षये ।**

**न ह्यहं विमुखो रक्षो युध्यमानस्त्वया हतः ॥ २७ ॥**

त्वया ननिर्जित इति । अपि तु प्राप्तेनैव कालेन विपन्न इत्यर्थः ॥ २६-२७ ॥

****

**इक्ष्वाकुपरिभावित्वाद्वचो वक्ष्यामि राक्षस ।**

**यदि दत्तं यदि हुतं यदि मे सुकृतं तपः ॥**

**यदि गुप्ताः प्रजाः सम्यक्तदा सत्यं वचोस्तु मे ॥ २८ ॥**

**उत्पत्स्यते कुले ह्यस्मिन्निक्ष्वाकूणां महात्मनाम् ।**

**रामो दाशरथिर्नाम यस्ते प्राणान्हरिष्यति ॥ २९ ॥**

**ततो जलधरोदग्रस्ताडितो देवदुन्दुभिः ।**

**तस्मिन्नुदाहृते शापे पुष्पवृष्टिश्च स्वाच्युता ॥ ३० ॥**

इक्ष्वाकुपरिभावित्वात् तत्कुलपरिभावित्वादित्यर्थः ॥ २८-३० ॥

****

**ततः स राजा राजेन्द्र गतः स्थानं त्रिविष्टपम् ।**

**स्वर्गते च नृपे तस्मिन्राक्षसः सोपसर्पत ॥ ३१ ॥**

अपसर्पत अपासर्पत् । अपगतवानित्यर्थः ॥ ३१ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकोनविंशः सर्गः ॥ १९ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने एकोनविंशः सर्गः ॥ १९ ॥**
