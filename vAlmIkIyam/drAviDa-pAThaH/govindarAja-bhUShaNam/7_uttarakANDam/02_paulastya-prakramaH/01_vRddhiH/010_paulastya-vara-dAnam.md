+++
title = "०१० पौलस्त्य-वर-दानम्"

+++
**श्रीमद्रामायणे वाल्मीकीये आदिकाव्ये उत्तरकाण्डे दशमः सर्गः**

<details><summary>विस्तारः (द्रष्टुं नोद्यम्)</summary>

रावणादि-तपस्-तुष्टेन ब्रह्मणा  
रावणाय तत्-प्रार्थनानुसारेण  
मानुषान्य-सर्वावध्यत्व-वर-दान-पूर्वकं  
पुनः परितोषाच्  
छेदे छेदे पुनर् नव-नव-शिरः-प्ररोहादि-विषयक-वरान्तर-दानम् ॥ १॥  

विभीषणाय तत्-प्रार्थनानुरेधेन  
धार्मिकत्वादि-वर-दान-पूर्वकं स्वयं-चिर-जीवित्व-वरदानम् ॥ २ ॥ 

कुंभकर्णाय वरदान-प्रवृत्तेन ब्रह्मणा  
देव-गण-प्रार्थनया सरस्वतीं प्रति तज्-जिह्वा-संनिधानेन  
विपरीत-वर-वरण-करण-प्रेरणा ॥ ३ ॥ 

ब्रह्मणा सरस्वती-विमोहित-मनस्कतया  
कुंभकर्णेन चिर-स्वाप-याचने  
तस्मै तद्-दान-पूर्वकं स्व-लोक-गमनम् ॥ ४ ॥
</details>


**अथाब्रवीन्मुनिं रामः कथं ते भ्रातरो वने ।**

**कीदृशं तु तदा ब्रह्मंस्तपस्तेपुर्महाबलाः ॥ १ ॥**

**अगस्त्यस्त्वब्रवीन्तत्र रामं सुप्रीतमानसम् ।**

**तांस्तान्धर्मविधींस्तत्र भ्रातरस्ते समाविशन् ॥ २ ॥**

**कुम्भकर्णस्ततो यत्तो नित्यं धर्मपथे स्थितः ।**

**तताप ग्रीष्मकाले तु पञ्चाग्नीन्परितः स्थितः ॥ ३ ॥**

**मेघाम्बुसिक्तो वर्षासु वीरासनमसेवत ।**

**नित्यं च शिशिरे काले जलमध्यप्रतिश्रयः ॥ ४ ॥**

**एवं वर्षसहस्राणि दश तस्यातिचक्रमुः ।**

**धर्मे प्रयतमानस्य सत्पथे निष्ठितस्य च ॥ ५ ॥**

**विभीषणस्तु धर्मात्मा नित्यं धर्मपरः शुचिः ।**

**पञ्च वर्षसहस्राणि पादेनैकेन तस्थिवान् ॥ ६ ॥**

**समाप्ते नियमे तस्य ननृतुश्चाप्सरोगणाः ।**

**पपात पुष्पवर्षं च क्षुभिताश्चापि देवताः ॥ ७ ॥**

वीरासनं नाम वामोरूपरि दक्षिणजङ्घां प्रतिष्ठाप्य स्थितिः ॥ ४-७ ॥

****

**पञ्च वर्षसहस्राणि सूर्यं चैवान्ववर्तत ।**

**तस्थौ चोर्ध्वशिरोबाहुः स्वाध्यायधृतमानसः ॥ ८ ॥**

सूर्यं चैवेति चकारेण पूर्ववदेकपादस्थितिः समुच्चीयते ॥ ८ ॥

****

**एवं विभीषणस्यापि स्वर्गस्थस्येव नन्दने ।**

**दश वर्षसहस्राणि गतानि नियतात्मनः ॥ ९ ॥**

**दश वर्षसहस्राणि निराहारो दशाननः ।**

**पूर्णे वर्षसहस्रे तु शिरश्चाग्नौ जुहाव सः ॥ १० ॥**

**एवं वर्षसहस्राणि नव तस्यातिचक्रमुः ।**

**शिरांसि नव चाप्यस्य प्रविष्टानि हुताशनम् ॥ ११ ॥**

**अथ वर्षसहस्त्रे तु दशमे दशमं शिरः ।**

**छेत्तुकामे दशग्रीवे प्राप्तस्तत्र पितामहः ॥ १२ ॥**

**\[ देवगन्धर्वसिद्धैश्च ऋषिभिः किंनरैः सह ॥ \]**

**पितामहस्तु सुप्रीतः सार्धं देवैरुपस्थितः ।**

**तव तावद्दशग्रीव प्रीतोस्मीत्यभ्यभाषत ॥ १३ ॥**

**शीघ्रं वरय धर्मज्ञ वरो यस्तेऽभिकाङ्क्षितः ।**

**तं ते कांम करोम्यद्य न वृथा ते परिश्रमः ॥ १४ ॥**

**अथाब्रवीद्दशग्रीवः प्रहृष्टेनान्तरात्मना ।**

**प्रणम्य शिरसा देवं हर्षगद्गदया गिरा ॥ १५ ॥**

**भगवन्प्राणिनां नित्यं नान्यत्र मरणाद्भयम् ।**

**नास्ति मृत्युसमः शत्रुरमरत्वमहं वृणे ॥ १६ ॥**

**एवमुक्तस्तदा ब्रह्मा दशग्रीवमुवाच ह ।**

**नास्ति सर्वामरत्वं ते वरमन्यं वृणीष्व मे ॥ १७ ॥**

**एवमुक्ते तदा राम ब्रह्मणा लोककर्तृणा ।**

**दशग्रीव उवाचेदं कृताञ्जलिरथाग्रतः ॥ १८ ॥**

**सुपर्णनागयक्षाणां दैत्यदानवरक्षसाम् ।**

**अवध्योहं प्रजाध्यक्ष देवतानां च शाश्वत ॥ १९ ॥**

**न हि चिन्ता ममान्येषु प्राणिष्वमरपूजित ।**

**तृणभूता हि ते मन्ये प्राणिनो मानुषादयः ॥ २० ॥**

**एवमुक्तस्तु धर्मात्मा दशग्रीवेण रक्षसा ।**

**उवाच वचनं देवः सह देवैः पितामहः ।**

**भविष्यत्येवमेतत्ते वचो राक्षसपुङ्गव ॥ २१ ॥**

**एवमुक्त्वा तु तं राम दशग्रीवं पितामहः ।**

**शृणु चापि वरो भूयः प्रीतस्येह शुभो मम ॥ २२ ॥**

**हुतानि यानि शीर्षाणि पूर्वमग्नौ त्वयाऽनघ ।**

**पुनस्तानि भविष्यन्ति तथैव तव राक्षस ॥ २३ ॥**

**वितरामीह ते सौम्य वरं चान्यं दुरासदम् ॥ २४ ॥**

**छन्दतस्तव रूपं च मनसा यद्यथेप्सितम् ।**

**भविष्यति न संदेहो मद्वरात्तव राक्षस ॥ २५ ॥**

**एवं पितामहोक्तस्य दशग्रीवस्य रक्षसः ।**

**अग्नौ हुतानि शीर्षाणि पुनस्तान्युदितानि वै ॥ २६ ॥**

**एवमुक्त्वा तु तं राम दशग्रीवं पितामहः ।**

**विभीषणमथोवाच वाक्यं लोकपितामहः ॥ २७ ॥**

**विभीषण त्वया वत्स धर्मसंहितबुद्धिना ।**

**परितुष्टोस्मि धर्मात्मन्वरं वरय सुव्रत ॥ २८ ॥**

**विभीषणस्तु धर्मात्मा वचनं प्राह साञ्जलिः ।**

**वृतः सर्वगुणैर्नित्यं चन्द्रमा रश्मिभिर्यथा ॥ २९ ॥**

**भगवन्कृतकृत्योहं यन्मे लोकगुरुः स्वयम् ।**

**प्रीतेन यदि दातव्यो वरो मे शृणु सुव्रत ॥ ३० ॥**

स्वर्गस्थस्य देवस्य नन्दन इवेत्यनेन तपःप्रवृत्तिसंतोष उक्तः ॥ ९-३० ॥

****

**परमापद्गतस्यापि धर्मे मम मतिर्भवेत् ।**

**अशिक्षितं च ब्रह्मास्त्रं भगवन्मतिभातु मे ॥ ३१ ॥**

**या या मे जायते बुद्धिर्येषु येष्वाश्रमेषु च ।**

**सा सा भवतु धर्मिष्ठा तं तु धर्मं च पालये ॥ ३२ ॥**

**एष मे परमोदार वरः परमको मतः ।**

**न हि धर्माभिरक्तानां लोके किंचन दुर्लभम् ॥ ३३ ॥**

**पुनः प्रजापतिः प्रीतो विभीषणमुवाच ह ।**

**धर्मिष्ठस्त्वं यथा वत्स तथा चैतद्भविष्यति ॥ ३४ ॥**

**यस्माद्राक्षसयोनौ ते जातस्यामित्रनाशन ।**

**नाधर्मे जायते बुद्धिरमरत्वं ददामि ते ॥ ३५ ॥**

**इत्युक्त्वा कुम्भकर्णाय वरं दातुमुपस्थितम् ।**

**प्रजापतिं सुराः सर्वे वाक्यं प्राञ्जलयोऽब्रुवन् ॥ ३६ ॥**

**न तावत्कुम्भकर्णाय प्रदातव्यो वरस्त्वया ।**

**जानीषे हि यथा लोकांस्त्रासयत्येष दुर्मतिः ॥ ३७ ॥**

**नन्दनेऽप्सरसः सप्त महेन्द्रानुचरा दश ।**

**अनेन भक्षिता ब्रह्मन्नृषयो मानुषास्तथा ॥ ३८ ॥**

परमेति श्लोकद्वयमेकं वाक्यं ॥ ब्रह्मास्त्रं ब्रह्मास्त्रमन्त्रं । पालये पालयेयं ॥ ३१-३८ ॥

****

**अलब्धवरपूर्वेण यत्कृतं राक्षसेन तु ।**

**तदेष वरलब्धः स्याद्भक्षयेद्भुवनत्रयम् ॥ ३९ ॥**

अलब्धवरपूर्वेण पूर्वमलब्धवरेण कुम्भकर्णेन । यत् भक्षणात्मकं कर्म कृतं तत् तस्मात् कारणात् । वरलब्धः लब्धवरः स्यात् स्याद्यदि भुवनत्रयमपि भक्षयेदित्यर्थः ॥ ३९ ॥

****

**वरव्याजेन मोहोस्मै दीयतामभितप्रभ ।**

**लोकानां स्वस्ति चैवं स्याद्भवेदस्य च संमतिः ॥ ४० ॥**

मोहः अज्ञानं । एवं मोहस्यैव प्रदाने अस्य च सन्नतिः शिक्षा भवेत् ॥ ४० ॥

****

**एवमुक्तः सुरैर्ब्रह्माऽचिन्तयत्पद्मसंभवः ।**

**चिन्तिता चोपतस्थेऽस्य पार्श्वं देवी सरस्वती ॥ ४१ ॥**

**प्राञ्जलिः सा तु पार्श्वस्था प्राह वाक्यं सरस्वती ।**

**इयमस्म्यागता देव किं कार्य करवाण्यहम् ॥ ४२ ॥**

अचिन्तयत् । देवीमिति शेषः ॥ ४१-४२ ॥

****

**प्रजापतिस्तु तां प्राप्तां प्राह वाक्यं सरस्वतीम् ।**

**वाणि त्वं राक्षसेन्द्रास्ये भव या देवतेप्सिता ॥ ४३ ॥**

भव या देवतेप्सिता । यादृग्रूपा देवतैः काङ्क्षिता तादृशी भवेत्यर्थः ॥ ४३ ॥

****

**तथेत्युक्त्वा प्रविष्टा सा प्रजापतिरथाब्रवीत् ।**

**कुम्भकर्ण महाबाहो वरं वरय यो मतः ॥ ४४ ॥**

**कुम्भकर्णस्तु तद्वाक्यं श्रुत्वा वचनमब्रवीत् ।**

**स्वप्तुं वर्षाण्यनेकानि देवदेव ममेप्सितम् ॥ ४५ ॥**

**एवमस्त्विति तं चोक्त्वा प्रायाब्रह्मा सुरैः समम् ।**

**देवी सरस्वती चैव राक्षसं तं जहौ पुनः ॥ ४६ ॥**

**ब्रह्मणा सह देवेषु गतेषु च नभःस्थलम् ।**

**विमुक्तोसौ सरस्वत्या स्वां संज्ञां च ततो गतः ॥ ४७ ॥**

**कुम्भकर्णस्तु दुष्टात्मा चिन्तयामास दुःखितः ।**

**ईदृशं किमिदं वाक्यं ममाद्य वदनाच्च्युतम् ॥ ४८ ॥**

प्रविष्टा सा देवतोक्तरूपा प्रविष्टेत्यर्थः ॥ ४४-४८ ॥

****

**अहं व्यामोहितो देवैरिति मन्ये तदागतैः ।**

**एवं लब्धवराः सर्वे भ्रातरो दीप्ततेजसः ।**

**श्लेष्मातकवनं गत्वा तत्र ते न्यवसन्सुखम् ॥ ४९ ॥**

श्लेष्मातकवनं तत्प्रचुरं पितुस्तपोवनमित्यर्थः ॥ ४९ ॥

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे दशमः सर्गः ॥ १० ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने दशमः सर्गः ॥ १० ॥**
