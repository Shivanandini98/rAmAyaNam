+++
title = "०१२ पौलस्त्य-विवाहः"

+++
**श्रीमद्रामायणे वाल्मीकीये आदिकाव्ये उत्तरकाण्डे द्वादशः सर्गः**

<details><summary>विस्तारः (द्रष्टुं नोद्यम्)</summary>

शूर्पणखायाः कालकेयाय विद्युज्-जिह्वाय दानानन्तरं  
मृगयार्थम् अटवीं पर्यटता दश-कण्ठेन  
तत्र मयस्यानुमत्या  
तत्-तनयाया मन्दोदर्याः परिणयः ॥ १ ॥  
तथा वैरोचन-दौहित्र्या वज्र-ज्वालायाः  
शैलूष-तनयायाः सरमायाश् च  
क्रमेण कुंभकर्ण-विभीषणाभ्याम् उद्वाहनम् ॥ २ ॥  
तथा मन्दोदर्याम् इन्द्र-जिद्-उत्पादनम् ॥ ३ ॥
</details>

**राक्षसेन्द्रोऽभिषिक्तस्तु भ्रातृभ्यां सहितस्तदा ।**

**ततः प्रदानं राक्षस्या भगिन्याः समचिन्तयत् ॥ १ ॥**

**स्वसारं कालकेयाय दानवेन्द्राय राक्षसीम् ।**

**ददौ शूर्पणखां नाम विद्युज्जिह्वाय नामतः ॥ २ ॥**

**अथ दत्वा स्वयं रक्षो मृगयामटते स्म तत् ।**

**तत्रापश्यत्ततो राम मयं नाम दितेः सुतम् ॥ ३ ॥**

**कन्यासहायं तं दृष्ट्वा दशग्रीवो निशाचरः ।**

**अपृच्छत्को भवानेको निर्मानुष्यमृगे वने ।**

**अनया मृगशावाक्ष्या किमर्थं सह तिष्ठसि ॥ ४ ॥**

**मयस्त्वथाऽब्रवीद्राम पृच्छन्तं तं निशाचरम् ।**

**श्रूयतां सर्वमाख्यास्ये यथावृत्तमिदं मम ॥ ५ ॥**

**हेमा नामाप्सरा तात श्रुतपूर्वा यदि त्वया ।**

**दैवतैर्मम सा दत्ता पौलोमीव शतक्रतोः ॥ ६ ॥**

**तस्यां सक्तमनास्तात पञ्च वर्षशतान्यहम् ।**

**सा च दैवतकार्येण त्रयोदश समा गताः ॥ ७ ॥**

कालकेयाय कालकपुत्राय ॥ २-७ ॥

**वर्षं चतुर्दशं चैव ततो हेममयं पुरम् ।**

**वज्रवैडूर्यचित्रं च मायया निर्मितं मया ॥ ८ ॥**

**तत्राहमवसं दीनस्तया हीनः सुदुःखितः ।**

**तस्मात्पुराद्दुहितरं गृहीत्वा वनमागतः ॥ ९ ॥**

वर्षं चतुर्दशमिति । चतुर्दशसंख्याविशिष्टं वर्षं च गतमित्यर्थः हेममयं पुरं हेमपुरं । मायया विचित्रनिर्माणशक्त्या ॥ ८-९ ॥

****

**इयं ममात्मजा राजंस्तस्याः कुक्षौ विवर्धिता ।**

**भर्तारमनया सार्धमस्याः प्राप्तोस्मि मार्गितुम् ॥ १० ॥**

**कन्यापितृत्वं दुःखं हि सर्वेषां मानकाङ्क्षिणाम् ।**

**कन्या हि द्वे कुले नित्यं संशये स्थाप्य तिष्ठति ॥ ११ ॥**

तस्याः कुक्षौ । हेमाया गर्भ इत्यर्थः । अस्या भर्तारं मार्गितुं अनया प्राप्तोस्मि ॥ १०-११ ॥

****

**पुत्रद्वयं ममाप्यस्यां भार्यायां संबभूव ह ।**

**मायावी प्रथमस्तात दुन्दुभिस्तदनन्तरः ॥ १२ ॥**

**एवं ते सर्वमाख्यातं यथातत्वेन पृच्छतः ।**

**त्वामिदानीं कथं तात जानीयां को भवानिति ॥ १३ ॥**

**एवमुक्तं तु तद्रक्षो विनीतमिदमब्रवीत् ।**

**अहं पौलस्त्यतनयो दशग्रीवश्च नामतः ।**

**मुनेर्विश्रवसो यस्तु तृतीयो ब्रह्मणोऽभवत् ॥ १४ ॥**

**एवमुक्तस्तदा राम राक्षसेन्द्रेण दानवः ।**

**महर्षेस्तनयं ज्ञात्वा मयो हर्षमुपागतः ।**

**दातुं दुहितरं तस्मै रोचयामास यत्र वै ॥ १५ ॥**

**करेण तु करं तस्या ग्राहयित्वा मयस्तदा ।**

**प्रहसन्प्राह दैत्येन्द्रो राक्षसेन्द्रमिदं वचः ॥ १६ ॥**

मायावीति । मायावी च बालिना पलायितोत्रैव प्रविष्टो नाशित इति ज्ञेयं ॥ १२-१६ ॥

****

**इयं ममात्मजा राजन्हेमयाऽप्सरसा घृता ।**

**कन्या मन्दोदरी नाम पत्न्यर्थं प्रतिगृह्यताम् ॥ १७ ॥**

**बाढमित्येव तं राम दशग्रीवोऽभ्यभाषत ।**

**प्रज्वालय तत्र चैवाग्निमकरोत्पाणिसंग्रहम् ॥ १८ ॥**

धृतागर्भप्रसूतेत्यर्थः ॥ १७-१८ ॥

****

**स हि तस्य मयो राम शापाभिज्ञस्तपोधनात् ।**

**विदित्वा तेन सा दत्ता तस्य पैतामहं कुलम् ॥ १९ ॥**

**अमोघां तस्य शक्ति च प्रददौ परमाद्भुताम् ।**

**परेण तपसा लब्धां जघ्निवाँलक्ष्मणं यया ॥ २० ॥**

**एवं स्वीकृतदारो वै लङ्काया ईश्वरः प्रभुः ।**

**गत्वा तु नगरीं भार्ये भ्रातृभ्यां समुपाहरत् ॥ २१ ॥**

**वैरोचनस्य दौहित्रीं वज्रज्वालेति नामतः ।**

**तां भार्यां कुम्भकर्णस्य रावणः समकल्पयत् ॥ २२ ॥**

**गन्धर्वराजस्य सुतां शैलूषस्य महात्मनः ।**

**सरमां नाम धर्मज्ञां लेभे भार्यां विभीषणः ॥ २३ ॥**

शापाभिज्ञ इति । दारुणप्रकृतिर्भविष्यतीति श्रुतशापवृत्तान्त इति भावः । पुलस्त्यशापश्चेत्केवलं कुलमेव बह्वमन्यतेत्यर्थः ॥ १९-२३ ॥

****

**तीरे तु सरसो वै तु संजज्ञे मानसस्य हि ।**

**सरस्वदा मानसं तु ववृधे जलदागमे ॥ २४ ॥**

**मात्रा तु तस्याः कन्यायाः स्नेहेनाक्रन्दितं वचः ।**

**सरो मा वर्धयस्वेति ततः सा सरमाऽभवत् ॥ २५ ॥**

**एवं ते कृतदारा नै रेमिरे तत्र राक्षसाः ।**

**स्वां स्वां भार्यामुपागम्य गन्धर्वा इव नन्दने ॥ २६ ॥**

**ततो मन्दोदरी पुत्रं मेघनादमजीजनत् ।**

**स एष इन्द्रजिन्नाम युष्माभिरभिधीयते ॥ २७ ॥**

**जातमात्रेण हि पुरा तेन रावणसूनुना ।**

**रुदता सुमहान्मुक्तो नादी जलधरोपमः ॥ २८ ॥**

**जडीकृता च सा लङ्का तस्य नादेन राघव ।**

**पिता तस्याकरोन्नाम मेघनाद इति स्वयम् ॥ २९ ।**

**सोवर्धत तदा राम रावणान्तःपुरे शुभे ।**

**रक्ष्यमाणो वरस्त्रीभिश्छन्नः काष्ठैरिवानलः ।**

**मातापित्रोर्महाहर्षं जनयन्रावणात्मजः ॥ ३० ॥**

सरमाशब्द निर्वक्ति—तीरेत्यादि । सरो मा वर्धयस्वेत्युक्त्या सरमेति नामासीत् । पृषोदरादित्वात्साधुः ॥ २४-३० ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे द्वादशः सर्गः ॥ १२ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने द्वादशः सर्गः ॥ १२ ॥**
