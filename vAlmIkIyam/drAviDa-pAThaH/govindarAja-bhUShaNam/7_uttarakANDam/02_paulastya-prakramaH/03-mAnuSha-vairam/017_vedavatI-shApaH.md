+++
title = "०१७ वेदवती-शापः"

+++
**श्रीमद्रामायणे वाल्मीकीये आदिकाव्ये उत्तरकाण्डे सप्तदशः सर्गः**

<details><summary>विषयाः</summary>

कदाचन हिमवत्-सानौ तपस्यन्तीं वेदवतीं नाम  
कांचन काञ्चनप्रभां कन्याम् अवलोकितवता रावणेन  
तां प्रति तस्यास् तपः-प्रयोजनादिप्रश्नः ॥ १ ॥  
तथा स्वस्य श्रीनारायण-भार्या-भावस्य  
स्व-तपः-प्रयोजन-स्वाभिधानम् ॥ २ ॥  
रावणेन स्व-भार्यात्व-स्वीकरणं याचितया तया  
तद्-अनङ्गीकरणे  
रावणेन बलात् तत्-केश-पाश-परामर्शनम् ॥ ३ ॥  
तथा स्व-तपो-महिम्ना ऽसी-भूतेन-स्व-हस्तेन  
रावण-कर-परामृष्ट--स्व-केश-पाश-च्छेदन-पूर्वकं  
तं प्रति जन्मान्तरे स्वस्य तद्-वध-हेतू-भवन-प्रतिज्ञान-पूर्वकम् अग्नौ प्रवेशनम् ॥ ४ ॥  
अगस्त्येन रामं प्रति  
तस्या एव पुनः सीतात्वेन प्रादुर्भावाभिधानम् ॥ ५ ॥
</details>

**अथ राजन्महाबाहुर्विचरन्स महीतले ।**

**हिमवत्सानुमासाद्य परिचक्राम रावणः ॥ १ ॥**

**तत्रापश्यत्स वै कन्यां कृष्णाजिनजटाधराम् ।**

**आर्षेण विधिना चैनां दीप्यन्तीं देवतामिव ॥ २ ॥**

आर्षेण विधिना तपोनुष्ठानेन ॥ २ ॥

****

**स दृष्ट्वा रूपसंपन्नां कन्यां तां सुमहाव्रताम् ।**

**काममोहपरीतात्मा पप्रच्छ प्रहसन्निव ॥ ३ ॥**

प्रहसन्निति । दुर्लभकन्यालाभात्प्रहासः ॥ ३ ॥

****

**किमिदं वर्तसे भद्रे विरुद्धं यौवनस्य ते ।**

**न हि युक्ता तवैतस्य रूपस्य तपसः क्रिया ॥ ४ ॥**

**रूपं तेऽनुपमं भीरु कामोन्मादकरं नृणाम् ।**

**न युक्तं तपसि स्थातुं निर्गतो ह्येष निर्णयः ॥ ५ ॥**

**कस्यासि किमिदं भद्रे कश्च भर्ता वरानने ।**

**येने संभुज्यसे भीरु स नरः पुण्यभाग्भुवि ।**

**पृच्छतः शंस मे सर्वं कस्य हेतोः परिश्रमः ॥ ६ ॥**

**एवमुक्ता तु सा कन्या रावणेन यशस्विनी ।**

**अब्रवीद्विधिवत्कृत्वा तस्यातिथ्यं तपोधना ॥ ७ ॥**

**कुशध्वजो मम पिता ब्रह्मर्षिरमितप्रभः ।**

**बृहस्पतिसुतः श्रीमान्बुद्ध्या तुल्यो बृहस्पतेः ॥ ८ ॥**

**तस्याहं कुर्वतो नित्यं वेदाभ्यासं महात्मनः ।**

**संभूय वाङ्मयी कन्या नाम्ना वेदवती स्मृता ॥ ९ ॥**

**ततो देवाः सगन्धर्वा यक्षराक्षसपन्नगाः ।**

**तेऽपि गत्वा हि पितरं वरणं रोचयन्ति मे ॥ १० ॥**

**न च मां स पिता तेभ्यो दत्तवान्राक्षसर्षभ ।**

**कारणं तद्वदिष्यामि निशाचर निशामय ॥ ११ ॥**

**पितुस्तु मम जामाता विष्णुः किल सुरेश्वरः ।**

**अभिप्रेतस्त्रिलोकेशस्तस्मान्नान्यस्य मे पिता ॥ १२ ॥**

**दातुमिच्छति तस्मै तु तच्छ्रुत्वा बलदर्पितः ।**

**दम्भुर्नाम ततो राजा दैत्यानां कुपितोऽभवत् ॥ १३ ॥**

**तेन रात्रौ शयानो मे पिता पापेन हिंसितः ॥ १४ ॥**

**ततो मे जननी दीना तच्छरीरं पितुर्मम ।**

**परिष्वज्य महाभागा प्रविष्टा हव्यवाहनम् ॥ १५ ॥**

**ततो मनोरथं सत्यं पितुर्नारायणं प्रति ।**

**करोमीति तमेवाहं हृदयेन समुद्वहे ॥ १६ ॥**

**\[ मृतं च पितरं दृष्ट्वा वृथा कामं महाव्रतम् ।**

**तस्य प्रेतगतस्यापि कुर्वन्ती काङ्क्षितं पितुः ॥१७ ॥ \]**

**इति प्रतिज्ञामारुह्य चरामि विपुलं तपः ।**

**एतत्ते सर्वमाख्यातं मया राक्षसपुङ्गव ॥ १८ ॥**

**नारायणो मम पतिर्न त्वन्यः पुरुषोत्तमात् ।**

**आश्रये नियमं घोरं नारायणपरीप्सया ॥ १९ ॥**

**विज्ञातस्त्वं हि मे राजन्गच्छ पौलस्त्यनन्दन ।**

**जानामि तपसा सर्वं त्रैलोक्ये यद्धि वर्तते ॥ २० ॥**

**सोब्रवीद्रावणो भूयस्तां कन्यां सुमहाव्रताम् ।**

**अवरुह्य विमानाग्रात्कन्दर्पशरपीडितः ॥ २१ ॥**

इदं प्रतिक्रिया । इदं यौवनप्रतिकूलक्रिया ॥ ४-२१ ॥

****

**अवलिप्तासि सुश्रोणि यस्यास्ते मतिरीदृशी ।**

**वृद्धानां मृगशावाक्षि भ्राजते पुण्यसंचयः ॥ २२ ॥**

**त्वं सर्वगुणसंपन्ना नार्हसे वक्तुमीदृशम् ।**

**त्रैलोक्यसुन्दरी भीरु यौवनं ते निवर्तते ॥ २३ ॥**

**अहं लङ्कापतिर्भद्रे दशग्रीव इति श्रुतः ।**

**तस्य मे भव भार्या त्वं भुङ्क्ष्व भोगान्यथासुखम् ॥ २४ ॥**

**कश्च तावदसौ यं त्वं विष्णुरित्यभिभाषसे ।**

**वीर्येण तपसा चैव भोगेन च बलेन च ।**

**न मया स समो भद्रे यं त्वं कामयसेऽङ्गने ॥ २५ ॥**

**इत्युक्तवति तस्मिंस्तु वेदवत्यथ साऽब्रवीत् ।**

**मामैवमिति सा कन्या तमुवाच निशाचरम् ॥ २६ ॥**

**त्रैलोक्याधिपतिं विष्णुं सर्वलोकनमस्कृतम् ।**

**त्वदृते राक्षसेन्द्रान्यः कोऽवमन्येत बुद्धिमान् ॥ २७ ॥**

**एवमुक्तस्तया तत्र वेदवत्या निशाचरः ।**

**मूर्धजेषु तदा कन्यां कराग्रेण परामृशत् ॥ २८ ॥**

**ततो वेदवती क्रुद्धा केशान्हस्तेन साऽच्छिनत् ।**

**असिर्भूत्वा करस्तस्याः केशांच्छिन्नांस्तदाऽकरोत् ॥ २९ ॥**

**सा ज्वलन्तीव रोषेण दहन्तीव निशाचरम् ।**

**उवाचाग्निं समाधाय मरणाय कृतत्वरा ॥ ३० ॥**

**धर्षितायास्त्वयाऽनार्य न मे जीवितमिष्यते ।**

**रक्षस्तस्मात्प्रवेक्ष्यामि पश्यतस्ते हुताशनम् ॥ ३१ ॥**

**यस्मात्तु धर्षिता चाहं त्वया पापात्मना वने ।**

**तस्मात्तव वधार्थं हि समुत्पत्स्ये ह्यहं पुनः ॥ ३२ ॥**

**न हि शक्यं स्त्रिया हन्तुं पुरुषः पापनिश्चयः ।**

**शापे त्वयि मयोत्सृष्टे तपसश्च व्ययो भवेत् ॥ ३३ ॥**

**यदि त्वस्ति मया किंचित्कृतं दत्तं हुतं तथा ।**

**तस्मात्त्वयोनिजा साध्वी भवेयं धर्मिणः सुता ॥ ३४ ॥**

**एवमुक्त्वा प्रविष्टा सा ज्वलितं जातवेदसम् ।**

**पपात च दिवो दिव्या पुष्पवृष्टिः समन्ततः ॥ ३५ ॥**

**पुनरेव समुद्भूता पद्मे पद्मसमप्रभा ।**

**तस्मादपि पुनः प्राप्ता पूर्ववत्तेन रक्षसा ॥ ३६ ॥**

**कन्यां कमलगर्भाभां प्रगृह्य स्वगृहं ययौ ।**

**प्रगृह्य रावणस्त्वेतां दर्शयामास मन्त्रिणे ॥ ३७ ॥**

**लक्षणज्ञो निरीक्ष्यैव रावणं चैवमत्रवीत् ।**

**गृहस्थैषा हि सुश्रोणी त्वद्वधायैव दृश्यते ॥ ३८ ॥**

**एतच्छ्रुत्वाऽर्णवे राम तां प्रचिक्षेप रावणः ।**

**सा चैव क्षितिमासाद्य यज्ञायतनमध्यगा ।**

**राज्ञो हलमुखोत्कृष्टा पुनरप्युत्थिता सती ॥ ३९ ॥**

**सैषा जनकराजस्य प्रसूता तनया प्रभो ।**

**तव भार्या महाबाहो विष्णुस्त्वं हि सनातनः ॥ ४० ॥**

वृद्धानामिति । पुण्यसंचयः पुण्यसंग्रहणं वृद्धानामेव भ्राजते नतु बालयूनोः ॥ २२-४० ॥

****

**पूर्वं क्रोधाहितः शत्रुर्ययाऽसौ निहतस्तथा ।**

**उपाश्रयित्वा शैलाभस्तव वीर्यममानुषम् ॥ ४१ ॥**

वेदवत्या यः शत्रुः क्रोधाहितः सोसौ शैलाभः शत्रू रावणः पुनस्तथैव यथाप्रतिज्ञं पतिं च प्राप्तया पतिभूतस्य तव मानुषं वीर्यमुपाश्रयित्वा अद्य निहतः ॥ ४१ ॥

****

**एवमेषा महाभागा मर्त्येषूत्पत्स्यते पुनः ।**

**क्षेत्रे हलमुखोत्कृष्टे वेद्यामग्निशिखोपमा ॥ ४२ ॥**

**एषा वेदवती नाम पूर्वमासीत्कृते युगे ।**

**त्रेतायुगमनुप्राप्य वधार्थं तस्य रक्षसः ॥ ४३ ॥**

**उत्पन्ना मैथिलकुले जनकस्य महात्मनः ।**

**सीतोत्पन्ना तु सीतेति मानुषैः पुनरुच्यते ॥ ४४ ॥**

उत्पत्स्येयम् । व्यत्यय आर्षः ॥ ४२-४४ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे सप्तदशः सर्गः ॥ १७ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने सप्तदशः सर्गः ॥ १७ ॥**
