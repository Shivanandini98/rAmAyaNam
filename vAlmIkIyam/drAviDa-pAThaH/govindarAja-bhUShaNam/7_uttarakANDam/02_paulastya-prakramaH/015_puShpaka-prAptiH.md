+++
title = "०१५ पुष्पक-प्राप्तिः"

+++
**श्रीमद्रामायणे वाल्मीकीये आदिकाव्ये उत्तरकाण्डे पञ्चदशः सर्गः**

<details><summary>विस्तारः (द्रष्टुं नोद्यम्)</summary>

रावणेन कुबेर-प्रेषित--माणि-भद्र--नामक-यक्षेन्द्र-पराजयः ॥ १ ॥  
ततः कुबेरेण रावणं प्रति गर्हण-पूर्वकं मारीचादि-विद्रावणम् ॥ २ ॥  
रावणेन माया-युद्धेन कुबेर-पराभवन-पूर्वकं  
तदीय-पुष्पकापहरणेन कैलासाद् अवतरणम् ॥ ३ ॥

</details>


**ततस्ता लक्ष्य वित्रस्तान्यक्षेन्द्रांच सहस्रशः ।**

**धनाध्यक्षो महायक्षं माणिचारमथाब्रवीत् ॥ १ ॥**

**रावणं जहि यक्षेन्द्र दुर्वृत्तं पापचेतसम् ।**

**शरणं भव वीराणां यक्षाणां युद्धशालिनाम् ॥ २ ॥**

**एवमुक्तो महाबाहुर्माणिभद्रः सुदुर्जयः ।**

**वृतो यक्षसहस्रैस्तु चतुर्भिः समयोधयत् ॥ ३ ॥**

**ते गदामुसलप्रासैः शक्तितोमरमुद्गरैः ।**

**अभिघ्नन्तस्तदा यक्षा राक्षसान्समुपाद्रवन् ॥ ४ ॥**

**कुर्वन्तस्तुमुलं युद्धं चरन्तः श्येनवल्लघु ।**

**बाढं प्रयच्छन्नेच्छामि दीयतामिति भाषिणः ॥ ५ ॥**

**ततो देवाः सगन्धर्वा ऋषयो ब्रह्मवादिनः ।**

**दृष्ट्वा तत्तुमुलं युद्धं परं विस्मयमागमन् ॥ ६ ॥**

**यक्षाणां तु प्रहस्तेन सहस्रं निहतं रणे ।**

**महोदरेण चानिन्द्यं सहस्रमपरं हतम् ॥ ७ ॥**

**क्रुद्धेन च तदा राजन्मारीचेन युयुत्सुना ।**

**निमेषान्तरमात्रेण द्वे सहस्त्रे निपातिते ॥ ८ ॥**

**क्व च यक्षार्जवं युद्धं क्व च मायावलाश्रयम् ।**

**रक्षसां पुरुषव्याघ्र तेन तेऽभ्यधिका युधि ॥ ९ ॥**

**धूम्राक्षेण समागम्य माणिभद्रो महारणे ।**

**मुसलेनोरसि क्रोधात्ताडितो न च कम्पितः ॥ १० ॥**

**ततो गदां समाविध्य माणिभद्रेण राक्षसः ।**

**धूम्राक्षस्ताडितो मूर्ध्नि विह्वलः स पपात ह ॥ ११ ॥**

**धुम्राक्षं ताडितं दृष्ट्वा पतितं शोणितोक्षितम् ।**

**अभ्यधावत संग्रामे माणिभद्रं दशाननः ॥ १२ ॥**

**तं क्रुद्धमभिधावन्तं माणिभद्रो दशाननम् ।**

**शक्तिभिस्ताडयामास तिसृभिर्यक्षपुङ्गवः ॥ १३ ॥**

माणिचारः माणिभद्रः ॥ १-१३ ॥

****

**ताडितो माणिभद्रस्य मुकुटे प्राहरद्रणे ।**

**तस्य तेन प्रहारेण मुकुटं पार्श्वमागतम् ॥ १४ ॥**

ताडितः शक्तिताडितः । रावणः माणिभद्रं गदया मुकुटे प्राहरत् । तच्च मुकुटं प्रहारात्पार्श्वमागतं ॥ १४ ॥

****

**ततः संयुध्यमानेन विष्टब्धो न व्यकम्पत ।**

**तदाप्रभृति यक्षोसौ पार्श्वमौलिरिति स्मृतः ॥ १५ ॥**

**तस्मिंस्तु विमुखे यक्षे माणिभद्रे महात्मनि ।**

**संनादः सुमहान्राजंस्तस्मिन् शैलेऽभ्यवर्तत ॥ १६ ॥**

संयुध्यमानेन माणिभद्रेण विष्टब्धो निरुद्धः न व्यकम्पत ॥ १५-१६ ॥

****

**ततो दूरात्प्रददृशे धनाध्यक्षो गदाधरः ।**

**शुक्रप्रोष्ठपदाभ्यां च पद्मशङ्खसमावृतः ॥ १७ ॥**

शङ्खपद्मसमावृतः शङ्खपद्मनिध्यभिमानिदेवैः संवृतः । शुक्रप्रोष्ठपदाभ्यां च सह प्रददृशे । शुक्रप्रोष्ठपदौ मन्त्रिणौ ॥ १७ ॥

****

**स दृष्ट्वा भ्रातरं संख्ये शापाद्विभ्रष्टगौरवम् ।**

**उवाच वचनं धीमान्युक्तं पैतामहे कुले ॥ १८ ॥**

शापात् पितृकृतदारुणत्वशापात् । विभ्रष्टगौरवः वन्दनादिप्रयोजकज्येष्ठगौरवरहितः । युक्तमिति । पैतामहे कुले उत्पचेरिति शेषः ॥ १८ ॥

****

**यन्मया वार्यमाणस्त्वं नावगच्छसि दुर्मते ।**

**पश्चादस्य फलं प्राप्य ज्ञास्यसे निरयं गतः ॥ १९ ॥**

**यो हि मोहाद्विषं पीत्वा नावगच्छति दुर्मतिः ।**

**स तस्य परिणामान्ते जानीते कर्मणः फलम् ॥ २० ॥**

यदिति ॥ अस्य फलं कुलाचारस्य फलं परिपाकं प्राप्य ॥ १९-२० ॥

****

**देवता नाभिनन्दन्ति धर्मयुक्तेन केनचित् ।**

**येन त्वमीदृशं भावं नीतः सन्नावबुध्यते ॥ २१ ॥**

**मातरं पितरं यो हि आचार्यं चावमन्यते ।**

**स पश्यति फलं तस्य प्रेतराजवशं गतः ॥ २२ ॥**

धर्मयुक्तेन तव केनचिद्व्यापारेण त्वामिदानीं नाभिनन्दन्ति । धर्माभावात्त्वयि विमुखा भवन्तीत्यर्थः । येन देवतावैमुख्येन । त्वमीदृशं क्रूरं भावं नीतः सन्नावबुध्यसे ॥ २१-२२ ॥

****

**अध्रुवे हि शरीरे यो न करोति तपोर्जनम् ।**

**स पश्चात्तप्यते मुढो मृतो दृष्ट्वाऽऽत्मनो गतिम् ॥ २३ ॥**

**धर्माद्राज्यं धनं सौख्यमधर्माद्दुःखमेव च ष**

**तस्माद्धर्मं सुखार्थाय कुर्यात्पापं विसर्जयेत् ॥ २४ ॥**

**पापस्य हि फलं दुःखं तद्भोक्तव्यमिहात्मना ।**

**तस्मादात्मापघातार्थं मूढः पापं करिष्यति ॥ २५ ॥**

तपसः अर्जनं संपादनं ॥ २३-२५ ॥

****

**कस्यचिन्न हि दुर्बुद्धेश्छन्दतो जायते मतिः ।**

**\[ दैवं चेष्टयते सर्वं हतो दैवेन हन्यति ॥ \]**

**यादृशं कुरुते कर्म तादृशं फलमश्नुते ॥ २६ ॥**

**बुद्धिरूपं फलं पुत्राञ्छौर्यं धीरत्वमेव च ।**

**प्राप्नुवन्ति नरा लोके निर्जितं पुण्यकर्मभिः ॥ २७ ॥**

दुर्बुद्धेर्बुद्धिरहितस्य कस्यापि पुरुषस्य । छन्दतः पितृमात्रादिसेवां विना स्वेच्छामात्रेण । धीर्मतिः शुभमतिर्न हि जायते ॥ २६-२७ ॥

****

**एवं निरयगामी त्वं यस्य ते मतिरीदृशी ।**

**न त्वां समभिभाषिष्ये सद्वृत्तेष्वेष निर्णयः ॥ २८ ॥**

एवं क्रूरकर्मा त्वं निरयगामी भविष्यसि । यस्य ते ईदृशी मतिः तादृशं त्वां न समभिभाषिष्ये । दुर्वृत्तस्य विषये एष एव हि निर्णय इत्यर्थः ॥ २८ ॥

****

**एवमुक्तास्ततस्तेन तस्यामात्याः समाहताः ।**

**\[ दृष्ट्वाऽथ धनदं राम राक्षसाः सुमहाबलाः \] ।**

**मारीचप्रमुखाः सर्वे विमुखा विप्रदुद्रुवुः ॥ २९ ॥**

**ततस्तेन दशग्रीवो यक्षेन्द्रेण महात्मना ।**

**गदयाऽभिहतो मूर्ध्नि न च स्थानात्प्रकम्पितः ॥ ३० ॥**

**ततस्तौ राम निघ्नन्तौ तदाऽन्योन्यं महामृधे ।**

**न विह्वलौ न च श्रान्तौ बभूवतुरमर्षणौ ॥ ३१ ॥**

**आग्नेयमस्त्रं तस्मै स मुमोच धनदस्तदा ।**

**राक्षसेन्द्रो वारुणेन तदस्त्रं प्रत्यवारयत् ॥ ३२ ॥**

रावणवद्यूयमप्यसंभाष्या इत्युक्ता इत्यर्थः । समाहताः धनदेन ताडिताः ॥ २९-३२ ॥

****

**ततो मायां प्रविष्टोसौ राक्षसीं राक्षसेश्वरः ।**

**रूपाणां शतसाहस्रं विनाशाय चकार च ॥ ३३ ॥**

**व्याघ्रो वराहो जीमूतः पर्वतः सागरो द्रुमः ।**

**यक्षो दैत्यस्वरूपी च सोदृश्यत दशाननः ॥ ३४ ॥**

**बहूनि च करोति स्म दृश्यन्ते न त्वसौ ततः ॥ ३५ ॥**

**प्रतिगृह्य ततो राम महदस्त्रं दशाननः ।**

**जघान मूर्ध्नि धनदं व्याविध्य महतीं गदाम् ॥ ३६ ॥**

**एवं स तेनाभिहतो विह्वलः शोणितोक्षितः ।**

**कृत्तमूल इवाशोको निपपात धनाधिपः ॥ ३७ ॥**

**ततः पद्मादिभिस्तत्र निधिभिः स तदावृतः ।**

**धनदोच्छ्वासितस्तैस्तु वनमानीय नन्दनम् ॥ ३८ ॥**

मायां प्रविष्टः अदृश्यत्वं प्राप्त इत्यर्थः । निधिभिर्देवताभिः । धनदोच्छ्वासित इति संधिरार्षः ॥ ३३-३८ ॥

****

**निर्जित्य राक्षसेन्द्रस्तं धनदं हृष्टमानसः ।**

**पुष्पकं तस्य जग्राह विमानं जयलक्षणम् ॥ ३९ ॥**

**काञ्चनस्तम्भसंवीतं वैडूर्यमणितोरणम् ।**

**मुक्ताजालप्रतिच्छन्नं संर्वकामफलप्रदम् ॥ ४० ॥**

**मनोजवं कामगमं कामरूपं विहङ्गमम् ।**

**मणिकाञ्चनसोपानं तप्तकाञ्चनवेदिकम् ॥ ४१ ॥**

**देवोपवाह्यमक्षय्यं सदा दृष्टिमनःसुखम् ।**

**बह्वाश्चर्यं भक्तिचित्रं ब्रह्मणा परिनिर्मितम् ॥ ४२ ॥**

**निर्मितं सर्वकामैस्तु मनोहरमनुत्तमम् ।**

**न तु शीतं न चोष्णं च सर्वर्तुसुखदं शुभम् ॥ ४३ ॥**

**स तं राजा समारुह्य कामगं वीर्यनिर्जितम् ।**

**जितं त्रिभुवनं मेने दर्पोत्सेकात्सुदुर्मतिः ॥ ४४ ॥**

**जित्वा वैश्रवणं देवं कैलासात्समवातरत् ॥ ४५ ॥**

**स्वतेजसा विपुलमवाप्य तं जयं प्रतापवान्विमलकिरीटहारवान् ।**

**रराज वै परमविमानमास्थितो निशाचरः सदसि गतो यथाऽनलः ॥ ४६ ॥**

जयलक्षणं जयचिह्नं । ख्यापयन्तीति शेषः ॥ ३९-४६ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पञ्चदशः सर्गः ॥ १५ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने पञ्चदशः सर्गः ॥ १५ ॥**
