+++
title = "०२३ वरुण-पराजयः"

+++

<details open><summary>विश्वास-प्रस्तुतिः</summary>

श्रीमद्रामायणे वाल्मीकीये आदिकाव्ये उत्तरकाण्डे त्रयोविंशस्सर्गः
</details>

<details><summary>मूलम्</summary>

श्रीमद्रामायणे वाल्मीकीये आदिकाव्ये उत्तरकाण्डे त्रयोविंशस्सर्गः
</details>

<details><summary>विषयाः</summary>

रावणेन मारीच-प्रभृतिभिः सह रसातले भोगवतीम् एत्य  
वासुकि-प्रमुख-नाग-राज-वशी-करण-पूर्वकं  
निवात-कवचानां पुरम् एय  
तैः सह महा-समर-प्रवर्तनम् ॥ १ ॥  
तन्त्राभ्यतर-पराभवाभावे  
सत्वरम् आगतेन ब्रह्मणा  
निवात-कवचान् प्रत्य् उभयोः स्व-वर-महिम्ना  
ऽजय्यत्व-कथनेन  
तेषां रावणेन सहाग्नि-साक्षिकं सख्य-करणम् ॥ २ ॥  
ततो शम-नगरं गतेन रावणेन  
कालकेयैः सह युद्धे प्रमादाच् छूर्प-णखा-भर्तुर् विद्युज्-जिह्वस्य हननम् ॥ ३ ॥  
ततो वरुण-लोकं गतेन रावणेन  
रण-समाहूतेषु वरुण-सुतेषु  
वर-दृप्तेन तेन रण-धरण्यां पातितेषु  
सारथिभिस् तेषां गृह-प्रापणम् ॥ ४ ॥  

रावणेन रणाय वरुणाह्वाने  
तन्-मन्त्रिणा प्रहसेन  
वरुण--ब्रह्म-लोके-स्थिति-निवेदने  
रावणेन जय-घोषण-पूर्वकं  
सह-महस्तादिभिर् लङ्कां प्रतिप्रस्थानम् ॥ ५ ॥
</details>

<details open><summary>विश्वास-प्रस्तुतिः</summary>

ततो जित्वा दशग्रीवो यमं त्रिदशपुङ्गवम् ।  
रावणस्तु रणश्लाघी स्वसहायान्ददर्श ह ॥ १ ॥  
ततो रुधिरसिक्ताङ्गं प्रहारैर्जर्जरीकृतम् ।  
रावणं राक्षसा दृष्ट्वा हृष्टवत्समुपागमन् ॥ २ ॥  
जयेन वर्धयित्वा च मारीचप्रमुखास्ततः ।  
पुष्पकं भेजिरे सर्वे सान्त्विता रावणेन तु ॥ ३ ॥
</details>

<details><summary>मूलम्</summary>

ततो जित्वा दशग्रीवो यमं त्रिदशपुङ्गवम् ।  
रावणस्तु रणश्लाघी स्वसहायान्ददर्श ह ॥ १ ॥  
ततो रुधिरसिक्ताङ्गं प्रहारैर्जर्जरीकृतम् ।  
रावणं राक्षसा दृष्ट्वा हृष्टवत्समुपागमन् ॥ २ ॥  
जयेन वर्धयित्वा च मारीचप्रमुखास्ततः ।  
पुष्पकं भेजिरे सर्वे सान्त्विता रावणेन तु ॥ ३ ॥
</details>

हृष्टवत् यमादपि कथंचिन्मुक्ता इति हृष्टाः सन्तः ॥ २-३ ॥

<details open><summary>विश्वास-प्रस्तुतिः</summary>

ततो रसातलं गच्छन्नविष्टः पयसां निधिम् ।  
दैत्योरगगणाध्युष्टं वरुणेन सुरक्षितम् ॥ ४ ॥
</details>

<details><summary>मूलम्</summary>

ततो रसातलं गच्छन्नविष्टः पयसां निधिम् ।  
दैत्योरगगणाध्युष्टं वरुणेन सुरक्षितम् ॥ ४ ॥
</details>

रसातलं गच्छन् पयसां निधिं प्रविष्टः । मार्गवशादिति शेषः ॥ ४ ॥

<details open><summary>विश्वास-प्रस्तुतिः</summary>

स तु भोगवतीं गत्वा पुरीं वासुकिपालिताम् ।  
कृत्वा नागान्वशे हृष्टो ययौ मणिमयीं पुरीम् ॥ ५ ॥
</details>

<details><summary>मूलम्</summary>

स तु भोगवतीं गत्वा पुरीं वासुकिपालिताम् ।  
कृत्वा नागान्वशे हृष्टो ययौ मणिमयीं पुरीम् ॥ ५ ॥
</details>

भोगवती नाम समुद्राधः पाताललोकवर्तिनी नागपुरी । तत्र नागान् स्ववशे कृत्वा स्वीयत्वेन स्थापयित्वा ॥ ५ ॥

<details open><summary>विश्वास-प्रस्तुतिः</summary>

निवातकवचास्तत्र दैत्या लब्धवरा वसन् ।  
राक्षसांस्तान्समागम्य युद्धाय समुपाह्वयत् ॥ ६ ॥  
ते तु सर्वे सुविक्रान्ता दैतेया बलशालिनः ।  
नानाप्रहरणास्तत्र प्रहृष्टा युद्धदुर्मदाः ॥ ७ ॥  
शूलैस्त्रिशूलैः कुलिशैः पट्टिशासिपरश्वधैः ।  
अन्योन्यं बिभिदुः क्रुद्धा राक्षसा दानवास्तथा ॥ ८ ॥  
तेषां तु युध्यमानानां साग्रः संवत्सरो गतः ।  
न चान्यतरयोस्तत्र विजयो वा क्षयोपि वा ॥ ९ ॥  
ततः पितामहस्तत्र त्रैलोक्यगतिरव्ययः ।  
आजगाम द्रुतं देवो विमानवरमास्थितः ॥ १० ॥
</details>

<details><summary>मूलम्</summary>

निवातकवचास्तत्र दैत्या लब्धवरा वसन् ।  
राक्षसांस्तान्समागम्य युद्धाय समुपाह्वयत् ॥ ६ ॥  
ते तु सर्वे सुविक्रान्ता दैतेया बलशालिनः ।  
नानाप्रहरणास्तत्र प्रहृष्टा युद्धदुर्मदाः ॥ ७ ॥  
शूलैस्त्रिशूलैः कुलिशैः पट्टिशासिपरश्वधैः ।  
अन्योन्यं बिभिदुः क्रुद्धा राक्षसा दानवास्तथा ॥ ८ ॥  
तेषां तु युध्यमानानां साग्रः संवत्सरो गतः ।  
न चान्यतरयोस्तत्र विजयो वा क्षयोपि वा ॥ ९ ॥  
ततः पितामहस्तत्र त्रैलोक्यगतिरव्ययः ।  
आजगाम द्रुतं देवो विमानवरमास्थितः ॥ १० ॥
</details>

वसन् अवसन् । लब्धवराः । ब्रह्मणइतिशेषः ॥ ६-१० ॥

<details open><summary>विश्वास-प्रस्तुतिः</summary>

निवातकवचानां तु निवार्य रणकर्म तत् ।  
वृद्धः पितामहो वाक्यमुवाच विदितार्थवत् ॥ ११ ॥  
न ह्ययं रावणो युद्धे शक्यो जेतुं सुरासुरैः ।  
न भवन्तः क्षयं नेतुमपि सामरदानवैः ॥ १२ ॥
</details>

<details><summary>मूलम्</summary>

निवातकवचानां तु निवार्य रणकर्म तत् ।  
वृद्धः पितामहो वाक्यमुवाच विदितार्थवत् ॥ ११ ॥  
न ह्ययं रावणो युद्धे शक्यो जेतुं सुरासुरैः ।  
न भवन्तः क्षयं नेतुमपि सामरदानवैः ॥ १२ ॥
</details>

वृद्धः सर्वदेवासुरकूटस्थः । विदितार्थवत् वाक्यमित्यन्वयः ॥ ११-१२ ॥

<details open><summary>विश्वास-प्रस्तुतिः</summary>

राक्षसस्य सखित्वं च भवद्भिः सह रोचते ।  
अविभक्ताश्च सर्वार्थाः सुहृदां नात्र संशयः ॥ १३ ॥  
ततोग्निसाक्षिकं सख्यं कृतवांस्तत्र रावणः ।  
निवातकवचैः सार्धं प्रीतिमानभवत्तदा ॥ १४ ॥  
अर्थतस्तैर्यथान्यायं संवत्सरमथोषितः ।  
स्वपुरान्निर्विशेषं च प्रियं प्राप्तो दशाननः ॥ १५ ॥
</details>

<details><summary>मूलम्</summary>

राक्षसस्य सखित्वं च भवद्भिः सह रोचते ।  
अविभक्ताश्च सर्वार्थाः सुहृदां नात्र संशयः ॥ १३ ॥  
ततोग्निसाक्षिकं सख्यं कृतवांस्तत्र रावणः ।  
निवातकवचैः सार्धं प्रीतिमानभवत्तदा ॥ १४ ॥  
अर्थतस्तैर्यथान्यायं संवत्सरमथोषितः ।  
स्वपुरान्निर्विशेषं च प्रियं प्राप्तो दशाननः ॥ १५ ॥
</details>

रोचते । कर्तव्यत्वेन ममेति शेषः । सख्यप्रयोजनं दर्शयति- अविभक्ता इति ॥ १३-१५ ॥

<details open><summary>विश्वास-प्रस्तुतिः</summary>

ततोपधार्य मायानां शतमेकं समाप्तवान् ।  
सलिलेन्द्रपुरान्वेषी भ्रमति स्म रसातलम् ॥ १६ ॥
</details>

<details><summary>मूलम्</summary>

ततोपधार्य मायानां शतमेकं समाप्तवान् ।  
सलिलेन्द्रपुरान्वेषी भ्रमति स्म रसातलम् ॥ १६ ॥
</details>

उपधार्य अनुसृत्य । मायानां असुरमायायोगविद्यानाम् ॥ १६ ॥

<details open><summary>विश्वास-प्रस्तुतिः</summary>

ततोश्मनगरं नाम कालकेयैरधिष्ठितम् ।  
गत्वा तु कालकेयांश्च हत्वा तत्र बलोत्कटान् ॥ १७ ॥
</details>

<details><summary>मूलम्</summary>

ततोश्मनगरं नाम कालकेयैरधिष्ठितम् ।  
गत्वा तु कालकेयांश्च हत्वा तत्र बलोत्कटान् ॥ १७ ॥
</details>

तत इत्यादि श्लोकचतुष्कमेकं वाक्यम् ॥ १७ ॥

<details open><summary>विश्वास-प्रस्तुतिः</summary>

शूर्पणख्याश्च भर्तारमसिना प्राच्छिनत्तदा ।  
श्यालं च बलवन्तं च विद्युजिह्वं बलोत्कटम् ।  
जिह्वया संलिहन्तं च राक्षसं समरे तथा ॥ १८ ॥  
तं विजित्य मुहूर्तेन जघ्ने दैत्यांश्चतुः शतम् ॥ १९ ॥  
ततः पाण्डुरमेघाभं कैलासमिव भास्वरम् ।  
वरुणस्यालयं दिव्यमपश्यद्राक्षसाधिपः ॥ २० ॥
</details>

<details><summary>मूलम्</summary>

शूर्पणख्याश्च भर्तारमसिना प्राच्छिनत्तदा ।  
श्यालं च बलवन्तं च विद्युजिह्वं बलोत्कटम् ।  
जिह्वया संलिहन्तं च राक्षसं समरे तथा ॥ १८ ॥  
तं विजित्य मुहूर्तेन जघ्ने दैत्यांश्चतुः शतम् ॥ १९ ॥  
ततः पाण्डुरमेघाभं कैलासमिव भास्वरम् ।  
वरुणस्यालयं दिव्यमपश्यद्राक्षसाधिपः ॥ २० ॥
</details>

श्यालस्य च्छेदे निमित्तमाह । राक्षसान् स्वकीयान् जिह्वया संलिहन्तं आस्वादयन्तं भक्षयन्तमिति यावत् ॥ १८-२० ॥

<details open><summary>विश्वास-प्रस्तुतिः</summary>

क्षरन्तीं च पयस्तत्र सुरभिं गामवस्थिताम् ।  
यस्याः पयोभिनिष्यन्दात्क्षीरोदो नाम सागरः ॥ २१ ॥
</details>

<details><summary>मूलम्</summary>

क्षरन्तीं च पयस्तत्र सुरभिं गामवस्थिताम् ।  
यस्याः पयोभिनिष्यन्दात्क्षीरोदो नाम सागरः ॥ २१ ॥
</details>

सुरभिमित्यत्रापि अपश्यदित्यनुकर्षः । सागर इति । समभवदिति शेषः ॥ २१ ॥

<details open><summary>विश्वास-प्रस्तुतिः</summary>

ददर्श रावणस्तत्र गोवृषेन्द्रवरारणिम् ।  
यस्माच्चन्द्रः प्रभवति शीतरश्मिर्निशाकरः ॥ २२ ॥
</details>

<details><summary>मूलम्</summary>

ददर्श रावणस्तत्र गोवृषेन्द्रवरारणिम् ।  
यस्माच्चन्द्रः प्रभवति शीतरश्मिर्निशाकरः ॥ २२ ॥
</details>

गोवृषेन्द्रस्य रुद्रवृषभस्य वरारणिं साक्षान्मातरं । यस्माच्चन्द्र इति । इन्दूत्पादकः क्षीरसमुद्र इत्यर्थः । एवमुत्तरत्रापि यच्छब्दा व्याख्येयाः ॥ २२ ॥

<details open><summary>विश्वास-प्रस्तुतिः</summary>

यं समाश्रित्य जीवन्ति फेनपाः परमर्षयः ।  
अमृतं यत्र चोत्पन्नं स्वधा च स्वधभोजिनाम् ॥ २३ ॥  
यां ब्रुवन्ति नरा लोके सुरभिं नाम नामतः ।  
प्रदक्षिणं तु तां कृत्वा रावणः परमाद्भुताम् ।  
प्रविवेश महाघोरं गुप्तं बहुविधैर्बलैः ॥ २४ ॥
</details>

<details><summary>मूलम्</summary>

यं समाश्रित्य जीवन्ति फेनपाः परमर्षयः ।  
अमृतं यत्र चोत्पन्नं स्वधा च स्वधभोजिनाम् ॥ २३ ॥  
यां ब्रुवन्ति नरा लोके सुरभिं नाम नामतः ।  
प्रदक्षिणं तु तां कृत्वा रावणः परमाद्भुताम् ।  
प्रविवेश महाघोरं गुप्तं बहुविधैर्बलैः ॥ २४ ॥
</details>

स्वधभोजिनामिति । ह्रस्व आर्षः । स्वधाभोजिनां पितॄणां । स्वधा पितृभक्षं कव्यम् ॥ २३-२४ ॥

<details open><summary>विश्वास-प्रस्तुतिः</summary>

ततोधाराशताकीर्णं शारदाभ्रनिभं तदा ।  
नित्यप्रहृष्टं ददृशे वरुणस्य गृहोत्तमम् ॥ २५ ॥  
ततो हत्वा बलाध्यक्षान्समरे तैश्च ताडितः ।  
अब्रवीच्च ततो योधान्राजा शीघ्रं निवेद्यताम् ॥ २६ ॥
</details>

<details><summary>मूलम्</summary>

ततोधाराशताकीर्णं शारदाभ्रनिभं तदा ।  
नित्यप्रहृष्टं ददृशे वरुणस्य गृहोत्तमम् ॥ २५ ॥  
ततो हत्वा बलाध्यक्षान्समरे तैश्च ताडितः ।  
अब्रवीच्च ततो योधान्राजा शीघ्रं निवेद्यताम् ॥ २६ ॥
</details>

धाराशताकीर्णं जलधाराशतैराकीर्णम् ॥ २५-२६ ॥

<details open><summary>विश्वास-प्रस्तुतिः</summary>

युद्धार्थी रावणः प्राप्तस्तस्य युद्धं प्रदीयताम् ।  
वद वा न भयं तेऽस्ति निर्जितोस्मीति साञ्जलिः ॥ २७ ॥
</details>

<details><summary>मूलम्</summary>

युद्धार्थी रावणः प्राप्तस्तस्य युद्धं प्रदीयताम् ।  
वद वा न भयं तेऽस्ति निर्जितोस्मीति साञ्जलिः ॥ २७ ॥
</details>

निर्जितोस्मीति वद । एवं चेत्ते भयं नास्तीत्यब्रवीदिति निवेद्यतामित्यन्वयः ॥ २७ ॥

<details open><summary>विश्वास-प्रस्तुतिः</summary>

एतस्मिन्नन्तरे क्रुद्धा वरुणस्य महात्मनः ।  
पुत्राः पौत्राश्च निष्क्रामन्गौश्च पुष्कर एव च ॥ २८ ॥  
ते तु वीर्यगुणोपेता बलैः परिवृताः स्वकैः ।  
युङ्क्त्वा रथान्कामगमानुद्यद्भास्करवर्चसः ॥ २९ ॥  
ततो युद्धं समभवद्दारुणं रोमहर्षणम् ।  
सलिलेन्द्रस्य पुत्राणां रावणस्य च धीमतः ॥ ३० ॥  
अमात्यैश्च महावीर्यैर्दशग्रीवस्य रक्षसः ।  
वारुणं तद्बलं कृत्स्नं क्षणेन विनिपातितम् ॥ ३१ ॥  
समीक्ष्य स्वबलं सङ्ख्ये वरुणस्य सुतास्तदा ।  
अर्दिताः शरजालेन निवृत्ता रणकर्मणः ॥ ३२ ॥  
महीतलगतास्ते तु रावणं दृश्य पुष्पके ।  
आकाशमाशु विविशुः स्यन्दनैः शीघ्रगामिभिः ॥ ३३ ॥
</details>

<details><summary>मूलम्</summary>

एतस्मिन्नन्तरे क्रुद्धा वरुणस्य महात्मनः ।  
पुत्राः पौत्राश्च निष्क्रामन्गौश्च पुष्कर एव च ॥ २८ ॥  
ते तु वीर्यगुणोपेता बलैः परिवृताः स्वकैः ।  
युङ्क्त्वा रथान्कामगमानुद्यद्भास्करवर्चसः ॥ २९ ॥  
ततो युद्धं समभवद्दारुणं रोमहर्षणम् ।  
सलिलेन्द्रस्य पुत्राणां रावणस्य च धीमतः ॥ ३० ॥  
अमात्यैश्च महावीर्यैर्दशग्रीवस्य रक्षसः ।  
वारुणं तद्बलं कृत्स्नं क्षणेन विनिपातितम् ॥ ३१ ॥  
समीक्ष्य स्वबलं सङ्ख्ये वरुणस्य सुतास्तदा ।  
अर्दिताः शरजालेन निवृत्ता रणकर्मणः ॥ ३२ ॥  
महीतलगतास्ते तु रावणं दृश्य पुष्पके ।  
आकाशमाशु विविशुः स्यन्दनैः शीघ्रगामिभिः ॥ ३३ ॥
</details>

गौश्च पुष्करश्चेति पुत्राणां पौत्राणां च बलाध्यक्षौ ॥ २८-३३ ॥

<details open><summary>विश्वास-प्रस्तुतिः</summary>

महदासीत्ततस्तेषां तुल्यस्थानमवाप्य तत् ।  
आकाशयुद्धं तुमुलं देवदानवयोरिव ॥ ३४ ॥  
ततस्ते रावणं युद्धे शरैः पावकसन्निभैः ।  
विमुखीकृत्य संतुष्टा विनेदुर्विविधान् रवान् ॥ ३५ ॥  
ततो महोदरः क्रुद्धो राजानं दृश्य धर्षितम् ।  
त्यक्त्वा मृत्युभयं वीरो युद्धकाङ्क्षी व्यलोकयत् ॥ ३६ ॥  
तेन ते दारुणा युद्धे कामगाः पवनोपमाः ।  
महोदरेण गदया हता वै प्रययुः क्षितिम् ॥ ३७ ॥  
तेषां वरुणपुत्राणां हत्वा योधान्हयाश्चतान् ।  
मुमोचाशु महानादं विरथान्प्रेक्ष्य तान्स्थितान् ॥ ३८ ॥  
ते तु तेषां रथाः साश्वाः सह सारथिभिर्हतैः ।  
महोदरेण निहताः पतिताः पृथिवीतले ॥ ३९ ॥
</details>

<details><summary>मूलम्</summary>

महदासीत्ततस्तेषां तुल्यस्थानमवाप्य तत् ।  
आकाशयुद्धं तुमुलं देवदानवयोरिव ॥ ३४ ॥  
ततस्ते रावणं युद्धे शरैः पावकसन्निभैः ।  
विमुखीकृत्य संतुष्टा विनेदुर्विविधान् रवान् ॥ ३५ ॥  
ततो महोदरः क्रुद्धो राजानं दृश्य धर्षितम् ।  
त्यक्त्वा मृत्युभयं वीरो युद्धकाङ्क्षी व्यलोकयत् ॥ ३६ ॥  
तेन ते दारुणा युद्धे कामगाः पवनोपमाः ।  
महोदरेण गदया हता वै प्रययुः क्षितिम् ॥ ३७ ॥  
तेषां वरुणपुत्राणां हत्वा योधान्हयाश्चतान् ।  
मुमोचाशु महानादं विरथान्प्रेक्ष्य तान्स्थितान् ॥ ३८ ॥  
ते तु तेषां रथाः साश्वाः सह सारथिभिर्हतैः ।  
महोदरेण निहताः पतिताः पृथिवीतले ॥ ३९ ॥
</details>

स्थानं आकाशरूपं । आकाशे युद्धं आकाशयुद्धम् ॥ ३४-३९ ॥

<details open><summary>विश्वास-प्रस्तुतिः</summary>

ते तु त्यक्त्वा रथान्पुत्रा वरुणस्य महात्मनः ।  
आकाशे विष्ठिताः शूराः स्वप्रभावान्न विव्यथुः ॥ ४० ॥  
धनूंषि कृत्वा सज्जानि विनिर्भिद्य महोदरम् ।  
रावणं समरे क्रुद्धाः सहिताः समभिद्रवन् ॥ ४१ ॥  
सायकैश्यापविभ्रष्टैर्वज्रकल्पैः सुदारुणैः ।  
दारयन्ति स्म संक्रुद्धा मेघा इव महागिरिम् ॥ ४२ ॥  
ततः क्रुद्धो दशग्रीवः कालाग्निरिव निर्गतः ।  
शरवर्षैर्महाघोरस्तेषां मर्मस्वताडयत् ॥ ४३ ॥  
ततस्तेनैव सहसा सीदन्ति स्म पदातयः ।  
मुसलानि विचित्राणि ततो भल्लशतानि च ॥ ४४ ॥  
पट्टिशांश्चैव शक्तीश्च शतघ्नीस्तोमरांस्तथा ।  
पातयामास दुर्धर्षस्तेषामुपरि विष्ठितः ॥ ४५ ॥
</details>

<details><summary>मूलम्</summary>

ते तु त्यक्त्वा रथान्पुत्रा वरुणस्य महात्मनः ।  
आकाशे विष्ठिताः शूराः स्वप्रभावान्न विव्यथुः ॥ ४० ॥  
धनूंषि कृत्वा सज्जानि विनिर्भिद्य महोदरम् ।  
रावणं समरे क्रुद्धाः सहिताः समभिद्रवन् ॥ ४१ ॥  
सायकैश्यापविभ्रष्टैर्वज्रकल्पैः सुदारुणैः ।  
दारयन्ति स्म संक्रुद्धा मेघा इव महागिरिम् ॥ ४२ ॥  
ततः क्रुद्धो दशग्रीवः कालाग्निरिव निर्गतः ।  
शरवर्षैर्महाघोरस्तेषां मर्मस्वताडयत् ॥ ४३ ॥  
ततस्तेनैव सहसा सीदन्ति स्म पदातयः ।  
मुसलानि विचित्राणि ततो भल्लशतानि च ॥ ४४ ॥  
पट्टिशांश्चैव शक्तीश्च शतघ्नीस्तोमरांस्तथा ।  
पातयामास दुर्धर्षस्तेषामुपरि विष्ठितः ॥ ४५ ॥
</details>

स्वप्रभावात् देवतात्वप्रभावात् ॥ ४०-४५ ॥

<details open><summary>विश्वास-प्रस्तुतिः</summary>

अपविद्धास्तु ते वीरा विनिष्पेतुः पदातयः ।  
महापङ्कमिवासाद्य कुञ्जराष्षष्टिहायनाः ॥ ४६ ॥  
सीदमानान्सुतान्दृष्ट्वा विह्वलान्सुमहौजसः ।  
ननाद रावणो हर्षान्महानम्बुधरो यथा ॥ ४७ ॥  
ततो रक्षो महानादान्मुक्त्वा हन्ति स्म वारुणान् ।  
नानाप्रहरणोपेतैर्धारापातैरिवाम्बुदः ॥ ४८ ॥  
ततस्ते विमुखाः सर्वे पतिता धरणीतले ।  
रणात्स्वपुरुषैः शीघ्रं गृहाण्येव प्रवेशिताः ॥ ४९ ॥
</details>

<details><summary>मूलम्</summary>

अपविद्धास्तु ते वीरा विनिष्पेतुः पदातयः ।  
महापङ्कमिवासाद्य कुञ्जराष्षष्टिहायनाः ॥ ४६ ॥  
सीदमानान्सुतान्दृष्ट्वा विह्वलान्सुमहौजसः ।  
ननाद रावणो हर्षान्महानम्बुधरो यथा ॥ ४७ ॥  
ततो रक्षो महानादान्मुक्त्वा हन्ति स्म वारुणान् ।  
नानाप्रहरणोपेतैर्धारापातैरिवाम्बुदः ॥ ४८ ॥  
ततस्ते विमुखाः सर्वे पतिता धरणीतले ।  
रणात्स्वपुरुषैः शीघ्रं गृहाण्येव प्रवेशिताः ॥ ४९ ॥
</details>

षष्टिहायनं परिमाणं येषां ते षष्टिहायनाः ॥ ४६-४९ ॥

<details open><summary>विश्वास-प्रस्तुतिः</summary>

तानब्रवीत्ततो रक्षो वरुणाय निवेद्यताम् ॥ ५० ॥  
रावणं त्वब्रवीन्मन्त्री प्रहसो नाम वारुणः ।  
गतः खलु महाराजो ब्रह्मलोकं जलेश्वरः ।  
गान्धर्वं वरुणः श्रोतुं यं त्वमाह्वयसे युधि ॥ ५१ ॥  
तत्किं तव वृथा वीर परिश्रम्य गते नृपे ।  
ये तु सन्निहिता वीराः कुमारास्ते पराजिताः ॥ ५२ ॥  
राक्षसेन्द्रस्तु तच्छ्रुत्वा नाम विश्राव्य चात्मनः ।  
हर्षान्नादं विमुञ्चन्वै निष्क्रान्तो वरुणालयात् ॥ ५३  
आगतस्तु पथा येन तेनैव विनिवृत्य सः ।  
लङ्कामभिमुखो रक्षो नभस्थलगतो ययौ ॥ ५४ ॥
</details>

<details><summary>मूलम्</summary>

तानब्रवीत्ततो रक्षो वरुणाय निवेद्यताम् ॥ ५० ॥  
रावणं त्वब्रवीन्मन्त्री प्रहसो नाम वारुणः ।  
गतः खलु महाराजो ब्रह्मलोकं जलेश्वरः ।  
गान्धर्वं वरुणः श्रोतुं यं त्वमाह्वयसे युधि ॥ ५१ ॥  
तत्किं तव वृथा वीर परिश्रम्य गते नृपे ।  
ये तु सन्निहिता वीराः कुमारास्ते पराजिताः ॥ ५२ ॥  
राक्षसेन्द्रस्तु तच्छ्रुत्वा नाम विश्राव्य चात्मनः ।  
हर्षान्नादं विमुञ्चन्वै निष्क्रान्तो वरुणालयात् ॥ ५३  
आगतस्तु पथा येन तेनैव विनिवृत्य सः ।  
लङ्कामभिमुखो रक्षो नभस्थलगतो ययौ ॥ ५४ ॥
</details>

वरुणस्यायं वारुणः ॥ ५०-५४ ॥

<details open><summary>विश्वास-प्रस्तुतिः</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे त्रयोविंशस्सर्गः ॥ २३ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने त्रयोविंशः सर्गः ॥ २३ ॥
</details>

<details><summary>मूलम्</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे त्रयोविंशस्सर्गः ॥ २३ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने त्रयोविंशः सर्गः ॥ २३ ॥
</details>

