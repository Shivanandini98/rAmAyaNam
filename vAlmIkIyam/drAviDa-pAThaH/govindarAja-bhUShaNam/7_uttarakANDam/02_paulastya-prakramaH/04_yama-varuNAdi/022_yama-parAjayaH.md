+++
title = "०२२ यम-पराजयः"

+++
**श्रीमद्रामायणे वाल्मीकीये आदिकाव्ये उत्तरकाण्डे द्वाविंशः सर्गः**


<details><summary>विषयाः</summary>

रावण-कृत--निज-सेना-संक्षय--क्षुभितेन यमेन  
मृत्यु-प्रभृतिभिः सह साटोपं रावणेन सह महा-रण-प्रवर्तनम् ॥ १ ॥  
मृत्युना प्रबली-भवतो रावणस्य मारणाय  
स्व-नियोजनम् अर्थितेन यमेन  
तत्-प्रतिषेध-पूर्वकं  
रावण-संजिहीर्षया निज-चण्ड-दण्डोद्यमने  
स-त्वरम् आविर्-भूतेन ब्रह्मणा  
तं प्रति दण्ड-रावणयोर् उभयोर् अपि  
स्व-दत्त-वरतया ऽन्यतर-पराभवे  
स्वस्यानृत-वचनत्वोक्त्तया  
रावणे दण्ड-पातन-प्रतिषेधनम् ॥ २ ॥  
यमे तद्-वचन-गौरवेण रथादिभिः सहान्तर्धानं गते  
रावणेन जय-घोषण-पूर्वकं पुष्पकारोहणेन निर्गमनम् ॥ ३ ॥
</details>


**स तस्य तु महानादं श्रुत्वा वैवस्वतः प्रभुः ।**

**शत्रुं विजयिनं मेने स्वबलस्य च संक्षयम् ॥ १ ॥**

**स हि योधान्हतान्मत्वा क्रोधसंरक्तलोचनः ।**

**अब्रवीत्वरितं सूतं रथोऽयमुपनीयताम् ॥ २ ॥**

**तस्य सूतस्तदा दिव्यमुपस्थाप्य महारथम् ।**

**स्थितः स च महातेजा ह्यध्यारोहत तं रथम् ।**

**पाशमुद्गरहस्तश्च मृत्युस्तस्याग्रतः स्थितः ॥ ३ ॥**

उपनीयतामित्यब्रवीदित्यन्वयः ॥ २-३ ॥

****

**येन संक्षिप्यते सर्वं त्रैलोक्यमिदमव्ययम् ।**

**कालदण्डस्तु पार्श्वस्थो मूर्तिमानस्य चाभवत् ।**

**यमप्रहरणं दिव्यं तेजसा ज्वलदग्निमत् ॥ ४ ॥**

येन मृत्युना । युगान्ते सर्वं सकृदेव संह्रियत इत्यर्थः । अव्ययं प्रवाहनित्यम् ॥ ४ ॥

****

**तस्य पार्श्वेषु निश्छिद्राः कालपाशाः प्रतिष्ठिताः ।**

**पावकस्पर्शसंकाशः स्थितो मूर्तश्च मुद्गरः ॥ ५ ॥**

**ततो लोकत्रयं क्षुब्धमकम्पन्त दिवौकसः ।**

**कालं दृष्ट्वा तथा क्रुद्धं सर्वलोकभयावहम् ॥ ६ ॥**

निश्छिद्राः निरन्तराः ॥ ५-६ ॥

****

**ततः प्रचोदयन्सूतस्तानश्वान्रुधिरप्रभान् ।**

**प्रययौ भीमसन्नादो यत्र रक्षःपतिः स्थितः ॥ ७ ॥**

ततः प्रचोदयन्सूतस्तान्हयान्रुधिरप्रभानित्यत्र चो इति गायत्री ॥ ७ ॥

****

**मुहूर्तेन यमं ते तु हया हरिहयोपमाः ।**

**प्रापयन्मनसस्तुल्या यत्र तत्प्रस्तुतं रणम् ॥ ८ ॥**

मनस्तुल्याः मनस्तुल्यवेगा इत्यर्थः ॥ ८ ॥

****

**दृष्ट्वा तथैव विकृतं रथं मृत्युसमन्वितम् ।**

**सचिवा राक्षसेन्द्रस्य सहसा विप्रदुद्रुवुः ॥ ९ ॥**

विकृतं घोरसन्नाहरूपविकारवन्तम् ॥ ९ ॥

****

**\[ अभ्यधावन्त संक्रुद्धा बलिनोतिभयंकराः । \]**

**लघुसन्वतया ते हि नष्टसंज्ञा भयार्दिताः ।**

**नेह योद्धुं समर्थाः स्म इत्युक्त्वा प्रययुर्दिशः ॥ १० ॥**

**स तु तं तादृशं दृष्ट्वा रथं लोकभयावहम् ।**

**नाक्षुभ्यत दशग्रीवो न चापि भयमाविशत् ॥ ११ ॥**

**स तु रावणमासाद्य व्यसृजच्छक्तितोमरान् ।**

**यमो मर्माणि संक्रुद्धो रावणस्योपकृन्तत ॥ १२ ॥**

**\[ मर्मसु च्छिद्यमानेषु रावणो राक्षसेश्वरः ।**

**सहंस्तस्थौ रुजं घोरां भिद्यमान इवाचलः ॥ १३ ॥\]**

**रावणस्तु ततः स्वस्थः शरवर्षं मुमोच ह ।**

**तस्मिन्वैवस्वतरथे तोयवर्षमिवाम्बुदः ॥ १४ ॥**

**\[ शरास्ते वज्रसंकाशाश्छादयन्ति रणे यमम् ।**

**यथाऽचलं महाघोरा नानावर्णा वलाहकाः ॥ १५ ॥**

**तान्निहत्य शरांस्तूर्णं रावणस्य यमः स्वयम् ।**

**ततः प्रहरणं घोरं मुमोचारिनिषूदनः ॥ १६ ॥ \]**

**ततो महाशक्तिशरैः पात्यमानो महोरसि ।**

**नाशक्नोत्प्रतिकर्तुं स राक्षसः शल्यपीडितः ॥ १७ ॥**

**एवं नानाप्रहरणैर्यमेनामित्रकर्शिना ।**

**सप्तरात्रं कृतः सङ्ख्ये विसंज्ञो विमुखो रिपुः ॥ १८ ॥**

**तदासीत्तुमुलं युद्धं यमराक्षसयोर्द्वयोः ।**

**जयमाकाङ्क्षतोर्वीर समरेष्वनिवर्तिनोः ॥ १९ ॥**

**ततो देवाः सगन्धर्वाः सिद्धाश्च परमर्षयः ।**

**प्रजापतिं पुरस्कृत्य समेतास्तद्रणाजिरम् ॥ २० ॥**

**संवर्त इव लोकानां क्रुध्यतोरभवत्तदा ।**

**राक्षसानां च मुख्यस्य प्रेतानामीश्वरस्य च ॥ २१ ॥**

**राक्षसेन्द्रोपि विस्फार्य चापमिन्द्राशनिप्रभम् ।**

**निरन्तरमिवाकाशं कुर्वन्बाणांस्ततोसृजत् ॥ २२ ॥**

**मृत्युं चतुर्भिर्विशिखैः सूतं सप्तभिरर्दयत् ।**

**यमं शतसहस्रेण शीघ्रं मर्मस्वताडयत् ॥ २३ ॥**

**ततः क्रुद्धस्य वदनाद्यमस्य समजायत ।**

**ज्वालामाली सनिश्वासः सधूमः कोपपावकः ॥ २४ ॥**

**तदाश्चर्यमथो दृष्ट्वा देवदानवसन्निधौ ।**

**प्रहर्षितौ सुसंरब्धौ मृत्युकालौ बभूवतुः ॥ २५ ॥**

**ततो मृत्युः क्रुद्धतरो वैवस्वतमभाषत ।**

**मुञ्च मां समरे यावद्धन्मीमं पापराक्षसम् ।**

**नैषा रक्षोभवेदद्य मर्यादा हि निसर्गतः ॥ २६ ॥**

लघुसत्त्वतया अल्पवीर्यतया ॥ १०-२६ ॥

****

**हिरण्यकशिपुः श्रीमान्नमुचिः शम्बरस्तथा ।**

**विसंधिर्धूमकेतुश्च बलिर्वैरोचनोपि च ।**

**दम्भुर्दैत्यमहाराजो वृत्रो बाणस्तथैव च ॥ २७ ॥**

**राजर्षयः शास्त्रविदो गन्धर्वाः समहोरगाः ।**

**ऋषयः पन्नगा दैत्या पक्षाश्चाप्यप्सरोगणाः ॥ २८ ॥**

**युगान्तपरिवर्ते च पृथिवी समहार्णवा ।**

**क्षयं नीता महाराज सपर्वतसरिद्द्रुमा ॥ २९ ॥**

दम्भुर्नाम कश्चिदसुरः ॥ २७-२९ ॥

****

**एते चान्ये च बहवो बलवन्तो दुरासदाः ।**

**विनिपन्ना मया दृष्टाः किमुताय निशाचरः ॥ ३० ॥**

विनिपन्नाः विनाशं प्राप्ताः । दृष्टाः दृष्टमात्राः ॥ ३० ॥

****

**मुञ्च मां साधु धर्मज्ञ यावदेनं निहन्म्यहम् ।**

**न हि कश्चिन्मया दृष्टो बलवानपि जीवति ॥ ३१ ॥**

यावन्निहन्मि निहनिध्यामीत्यर्थः । यावद्योगे भविष्यदर्थे लट् ॥ ३१ ॥

****

**बलं मम न खल्वेतन्मर्यादैषा निसर्गतः ।**

**स दृष्टो न मया कालं मुहूर्तमपि जीवति ॥ ३२ ॥**

मयां दृष्टो मुहूर्तमपि न जीवतीत्येतत् मद्वचनं बलं न खलु बलप्रकाशनं न भवति । किंतु निसर्गतः स्वभावतः सिद्धा मर्यादा एषा । अनादिसृष्टिरेवंविधेत्यर्थः । उक्तमर्थमुपसंहरति स दृष्ट इति ॥ ३२ ॥

****

**तस्यैवं वचनं श्रुत्वा धर्मराजः प्रतापवान् ।**

**अब्रवीत्तत्र तं मृत्युं त्वं तिष्ठैनं निहन्म्यहम् ॥ ३३ ॥**

**ततः संरक्तनयनः क्रुद्धो वैवस्वतः प्रभुः ।**

**कालदण्डममोघं तु तोलयामास पाणिना ॥ ३४ ॥**

**यस्य पार्श्वेषु निखिलाः कालपाशाः प्रतिष्ठिताः ।**

**पावकाशनिसंकाशो मुद्गरो मूर्तिमान्स्थितः ॥ ३५ ॥**

**दर्शनादेव यः प्राणान्प्राणिनामकर्षति ।**

**किं पुनः स्पृश्यमानस्य पात्यमानस्य वा पुनः ॥ ३६ ॥**

**स ज्वालापरिवारस्तु निर्दहन्निव राक्षसम् ।**

**तेन स्पृष्टो बलवता महाप्रहरणोऽस्फुरत् ॥ ३७ ॥**

**ततो विदुद्रुवुः सर्वे तस्मात्रस्ता रणाजिरे ।**

**सुराश्च क्षुभिताः सर्वे दृष्ट्वा दण्डोद्यतं यमम् ॥ ३८ ॥**

**तस्मिन्प्रहर्तुकामे तु यमे दण्डेन रावणम् ।**

**यमं पितामहः साक्षाद्दर्शयित्वेदमब्रवीत् ॥ ३९ ॥**

**वैवस्वत महाबाहो न खल्वमितविक्रम ।**

**न हन्तव्यस्त्वया तेन दण्डेनैव निशाचरः ॥ ४० ॥**

**वरः खलु मयैतस्मै दत्तस्त्रिदशपुङ्गव ।**

**स त्वया नानृतः कार्यो यन्मया व्याहृतं वचः ॥ ४१ ॥**

अयमेनं निहन्म्यहं अहमेनमयं निहन्मि । अविलम्बेन हन्मीत्यर्थः ॥ ३३-४१ ॥

****

**यो हि मामनृतं कुर्याद्देवो वा मानुषोपि वा ।**

**त्रैलोक्यमनृतं तेन कृतं स्यान्नात्र संशयः ॥ ४२ ॥**

**क्रुद्धेन विप्रमुक्तोयं निर्विशेषं प्रियाप्रिये ।**

**प्रजाः संहरते रौद्रो लोकत्रयभयावहः ॥ ४३ ॥**

**अमोघो ह्येष सर्वेषां प्राणिनाममितप्रभः ।**

**कालदण्डो मया सृष्टः पूर्वं मृत्युपुरस्कृतः ॥ ४४ ॥**

**तन्न खल्वेष ते सौम्य पात्यो रावणमूर्धनि ।**

**न ह्यस्मिन्पतिते कश्चिन्मुहूर्तमपि जीवति ॥ ४५ ॥**

अनृतं असत्यवादिनं कुर्यात् । मृत्युपुरस्कृतः मृत्युना पुरस्कृतः। बहुव्रीहिश्च ॥ ४२-४५ ॥

****

**यदि ह्यस्मिन्निपतिते न म्रियेतैष राक्षसः ।**

**म्रियते वा दशग्रीवस्तदा ह्युभयतोनृतम् ॥ ४६ ॥**

**तन्निवर्तय लङ्केशं दण्डमेतं समुद्यतम् ।**

**सत्यं च मां कुरुष्वाद्य लोकांस्त्वं यद्यवेक्षसे ॥ ४७ ॥**

उभयतोनृतं मया कालदण्डस्य मोघत्वसंपादने दण्डस्यानृतत्वं रक्षोमरणोपेक्षणे वरवचनस्यानृतत्वमिति ॥ ४६-४७ ॥

****

**एवमुक्तस्तु धर्मात्मा प्रत्युवाच यमस्तदा ।**

**एष व्यावर्तितो दण्डः प्रभविष्णुर्हि नो भवान् ॥ ४८ ॥**

प्रभविष्णुः स्वामी ॥ ४८ ॥

****

**किं न्विदानीं मया शक्यं कर्तुं रणगतेन हि ।**

**न मया यद्ययं शक्यो हन्तुं वरपुरस्कृतः ॥ ४९ ॥**

यद्यस्मान्मया न हन्तव्यस्तस्मादिदानीं मया किंतु शक्यं कर्तुमिति । संचिन्त्येति शेषः ॥ ४९ ॥

****

**एष तस्मात्प्रणश्यामि दर्शनादस्य रक्षसः ।**

**इत्युक्त्वा सरथः साश्वस्तत्रैवान्तरधीयत ॥ ५० ॥**

**दशग्रीवस्तु तं जित्वा नाम विश्राव्य चात्मनः ।**

**आरुह्य पुष्पकं भूयो निष्क्रान्तो यमसदनात् ॥ ५१ ॥**

अस्य रक्षसो दर्शनात् दर्शनपथात् । एष इति । प्रणश्यामि णश अदर्शने अन्तर्हितो भविष्यामीत्यर्थः । इत्युक्त्वेति । ब्रह्माणमिति शेषः ॥ ५०-५१ ॥

****

**स तु वैवस्वतो देवैः सह ब्रह्मपुरोगमैः ।**

**जगाम त्रिदिवं हृष्टो नारदश्च महामुनिः ॥ ५२ ॥**

वैवस्वतः ब्रह्मपुरोगमैर्देवैः हृष्टः अभूदिति शेषः ॥ ५२ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे द्वाविंशः सर्गः ॥ २२ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने द्वाविंशः सर्गः ॥ २२ ॥**
