+++
title = "०९६"

+++
**श्रीमद्रामायणे वाल्मीकीये आदिकाव्ये उत्तरकाण्डे षण्णवतितमः सर्गः**

परेद्युः प्रभाते रामाह्वापनेन सभांप्रविष्टेचातुर्वर्ण्ये सीतयासह समागतेन वाल्मीकिना रामंप्रति शपथकरणेन सीताया निर्दोषत्वोद्धोषपूर्वकं कुशलवयोः सीतारामसुतत्वोत्कीर्तनेनसह सीतायाः शपथकरणेऽभ्यनुज्ञानप्रार्थनम् ॥ १ ॥

**तस्यां रजन्यां व्युष्टायां यज्ञवाटगतो नृपः ।**

**ऋषीन्त्सर्वान्महातेजाः शब्दापयति राघवः ॥ १ ॥**

**वसिष्ठो वामदेवश्च जाबालिरथ काश्यपः ।**

**विश्वामित्रो दीर्घतपा दुर्वासाश्च महातपाः ॥ २ ॥**

**पुलस्त्योपि तथा शक्तिर्भार्गवश्चैव वामनः ।**

**मार्कण्डेयश्च दीर्घायुमौद्गल्यथ महायशाः ॥ ३ ॥**

**गर्गश्च च्यवनश्चैव शतानन्दश्च धर्मवित् ।**

**भरद्वाजश्व तेजस्वी ह्यग्निपुत्रश्च सुप्रभः ॥ ४ ॥**

**नारदः पर्वतश्चैव गौतमश्च महायशाः ।**

**कात्यायनः सुयज्ञश्च ह्यगस्त्यस्तपसांनिधिः ॥ ५ ॥**

**एते चान्ये च बहवो मुनयः संशितव्रताः ।**

**कौतूहलसमाविष्टाः सर्व एव समागताः ॥ ६ ॥**

**राक्षसाश्च महावीर्या वानराश्च महाबलाः ।**

**सर्व एव समाजग्मुर्महात्मानः कुतूहलात् ॥ ७ ॥**

**क्षत्रिया ये च शूद्राश्च वैश्याश्चैव सहस्रशः ।**

**नानादेशगताश्चैव ब्राह्मणाः संशितव्रताः ॥ ८ ॥**

**ज्ञाननिष्ठाः कर्मनिष्ठा योगनिष्ठास्तथाऽपरे ।**

**सीताशपथवीक्षार्थं सर्व एव समागताः ॥ ९ ॥**

**तदा समागतं सर्वमश्मभूतमिवाचलम् ।**

**श्रुत्वा मुनिवरस्तूर्णं ससीतः समुपागमत् ॥ १० ॥**

**तमृषिं पृष्ठतः सीता त्वन्वगच्छदवाङ्मुखी ।**

**कृताञ्जलिर्बाष्पगला कृत्वा रामं मनोगतम् ॥ ११ ॥**

**दृष्ट्वा श्रुतिमिवायान्तीं ब्रह्माणमनुगामिनीम् ।**

**वाल्मीकेः पृष्ठतः सीतां साधुवादो महानभूत् ॥ १२ ॥**

शब्दापयति आह्वयति स्म । यङभाव आर्षः ॥ १-१२ ॥

****

**ततो हलहलाशब्दः सर्वेषामेवभाबभौ ।**

**दुःखजन्मविशालेन शोकेनाकुलितात्मनाम् ॥ १३ ॥**

**साधु रामेति केचित्तु साधु सीतेति चापरे ।**

**उभावेव च तत्रान्ये प्रेक्षकाः संप्रचुक्रुशुः ॥ १४ ॥**

**ततो मध्ये जनौघस्य प्रविश्य मुनिपुङ्गवः ।**

**सीतासहायो वाल्मीकिरिति होवाच राघवम् ॥ १५ ॥**

**इयं दाशरथे सीता सुव्रता धर्मचारिणी ।**

**अपवादैः परित्यक्ता ममाश्रमसमीपतः ॥ १६ ॥**

**लोकापवादभीतस्य तव राम महाव्रत ।**

**प्रत्ययं दास्यते सीता तदनुज्ञातुमर्हसि ॥ १७ ॥**

दुःखजन्मविशालेन दुःखोत्पत्त्या विस्तीर्णेन ॥ १३-१७ ॥

****

**इमौ तु जानकी पुत्रावुभौ च यमजातकौ ।**

**सुतौ तवैव दुर्धर्षो सत्यमेतद्ब्रवीमि ते ॥ १८ ॥**

यमजातकौ यमलतयोत्पन्नौ ॥ १८ ॥

****

**प्रचेतसोऽहं दशमः पुत्रो राघवनन्दन ।**

**न स्मराभ्यनृतं वाक्यमिमौ तु तव पुत्रकौ ॥ १९ ॥**

**बहुवर्षसहस्राणि तपश्चर्या मया कृता ।**

**नोपाश्नीयां फलं तस्या दुष्टेयं यदि मैथिली ॥ २० ॥**

यथाहं प्रचेतसो दशमः औरसः पुत्रः तथैव तवेमौ पुत्रौ । अनृतं वाक्यं अहं मनसा न स्मरामि । कथनं तु दूरत एवेति भावः ॥ १९-२० ॥

****

**मनसा कर्मणा वाचा भूतपूर्वं न किल्बिषम् ।**

**तस्याः फलमुपाश्नीयामपापा यदि मैथिली ॥ २१ ॥**

तस्याः फलमिति । यथेयमपापा एवं तपश्चर्यायाः फलं उपाश्नीयां । यथा तपसः फलभोगः निश्चितस्तथेयमपापेत्यर्थः । तस्याः फलमुपाश्नीयामपापा यदि मैथिलीति च पाठः । तस्य किल्बिषानाचरणस्येत्यर्थः ॥ २१ ॥

****

**अहं पञ्चसु भूतेषु मनष्षष्ठेषु राघव ।**

**विचिन्त्य सीतां शुद्धेति जग्राह वननिर्झरे ॥ २२ ॥**

**इयं शुद्धसमाचारा अपापा पतिदेवता ।**

**लोकापवादभीतस्य प्रत्ययं तव दास्यति ॥ २३ ॥**

**तस्मादियं नरवरात्मज शुद्धभावा दिव्येन दृष्टिविषयेण तदा प्रविष्टा ।**

**लोकापवादकलुषीकृतचेतसा या त्यक्ता त्वया प्रियतमा विदिताऽपि शुद्धा ॥ २४ ॥**

पञ्चसु भूतेष्विति । श्रोत्रादिपञ्चेन्द्रियेष्वित्यर्थः ॥ २२-२४ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे षण्णवतितमः सर्गः ॥ ९६ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने षण्णवतितमः सर्गः ॥ ९६ ॥**
