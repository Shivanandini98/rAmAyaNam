+++
title = "०९४"

+++
**श्रीमद्रामायणे वाल्मीकीये आदिकाव्ये उत्तरकाण्डे चतुर्नवतितमः सर्गः**

प्रभातेनिर्वर्तिताह्निकाभ्यांकुशलवाभ्यां यज्ञवाटमेत्यमधुरतरस्वरेण श्रीरामायणगानोप -क्रमः ॥ १ ॥ तदाकर्णनहृष्टेनरामेण यागावसानेसभायांसकलकलाकुशलनिखिलजनमेलन -पूर्वकं कुशलवगीयमानरामायणश्रवणम् ॥ २ ॥ गानावसानेकुशलवाभ्यां रामचोदनयातंप्रति आत्मनोर्वाल्मीकिशिष्यत्वनिवेदनपूर्वकं रामायणस्यतत्प्रणीतत्वनिवेदनेनसह तस्यमुनेर्यज्ञवाट निकटसंनिधानस्यचनिवेदनम् ॥ ३ ॥

**तौ रजन्यां प्रभातायां स्नातौ हुतहुताशनौ ।**

**यथोक्तमृषिणा पूर्वं सर्वं तत्रोपगायताम् ॥ १ ॥**

हुतहुताशनौ कृतसमिदाधानौ ॥ १ ॥

****

**तां स शुश्राव काकुत्स्थः पूर्वाचार्यविनिर्मिताम् ।**

**अपूर्वां पाठ्यजातिं च गेयेन समलंकृताम् ॥ २ ॥**

पूर्वेति । गायकाभ्यां पूर्वमाचार्येण निर्मितां अपूर्वां प्रागश्रुतां पाठ्यस्य गेयस्य जातिः षड्जादिः । गेयेन गानधर्मेण ॥ २ ॥

****

**प्रमाणैर्बहुभिर्युक्तां तन्त्रीलयसमन्विताम् ।**

**बालाभ्यां राघवः श्रुत्वा कौतूहलपरोऽभवत् ॥ ३ ॥**

प्रमाणैः ध्वनिपरिच्छेदसाधनैः । कौतूहलपरः विस्मयवान् ॥ ३ ॥

****

**अथ कर्मान्तरे राजा समाहूय महामुनीन् ।**

**पार्थिवांश्च नरव्याघ्रः पण्डितान्नैग मांस्तथा ॥ ४ ॥**

कर्मान्तरे अश्वमेधस्य प्रयोगावसाने ॥ ४ ॥

****

**पौराणिकाञ्शब्दविदो ये च वृद्धा द्विजातयः ।**

**स्वराणां लक्षणज्ञांश्च उत्सुकान्द्विजसत्तमान् ॥ ५ ॥**

स्वराणां षड्जादिस्वराणां । उत्सुकान् रामायणश्रवणोत्सुकानित्यर्थः ॥ ५ ॥

****

**लक्षणज्ञांश्च गन्धर्वान्नैगमांश्च विशेषतः ।**

**पादाक्षरसमासज्ञांश्छन्दस्सु परिनिष्ठितान् ॥ ६ ॥**

गान्धर्वान् गान्धर्वशास्त्रज्ञान् । पादाक्षरसमासज्ञान् पादाक्षराणां गुरुलघुसामान्यज्ञान् । छन्दस्सु वेदेषु ॥ ६ ॥

****

**कलामात्र विभागज्ञाञ्ज्यौतिषे च परं गतान् ।**

**क्रियाकल्पविदश्चैव तथा काव्यविदो जनान् ॥ ७ ॥**

कलामात्रविभागज्ञान कलाः स्वराः तेषां मात्राः एकद्वित्रिलक्षणाः तेषां विभागज्ञान् । परं पारङ्गतान् । क्रियाकल्पविदः क्रियाकल्पः क्रियाप्रयोगप्रतिपादकं कल्पसूत्रं तद्विदस्तज्ज्ञान् । काव्यविदः काव्यलक्षणलक्ष्यविद इत्यर्थः । काव्यविदो जनानिति च पाठः ॥ ७ ॥

****

**भाषाज्ञानिङ्गितज्ञांश्च नैगमांश्चाप्यशेषतः ।**

**हेतूपचारकुंशलान्वचने चापि हैतुकान् ॥ ८ ॥**

भाषाज्ञान् अष्टादशभाषास्वरूपज्ञान् । इङ्गितज्ञान् अभिप्रायविदः । नैगमान्वणिजः । पूर्वत्रपौरानित्यर्थः । वचने चापि केवलव्यवहारेपि हेतूपचारकुशलान् युक्तिप्रयोगसमर्थान् । हैतुकान् तार्किकान् ॥ ८ ॥

****

**छन्दोविदः पुराणज्ञान्वैदिकान्द्विजसत्तमान् ।**

**चित्रज्ञान्वृत्तसूत्रज्ञान्गीतनृत्यविशारदान् ॥ ९ ॥**

वृत्तज्ञान् वृत्तशास्त्रज्ञान् । चित्रज्ञान् चक्रबन्धादिसहितचित्रकाव्यरचनानिपुणान् ॥ ९ ॥

****

**शास्त्रज्ञान्नीतिनिपुणान्वेदान्तार्थप्रबोधकान् ।**

**एतान्सर्वान्त्समानीय गातारौ समवेशयत् ॥ १० ॥**

**दृष्ट्वा मुनिगणाः सर्वे पार्थिवाश्च महौजसः ।**

**पिबन्त इव चक्षुर्भ्यां राजानं गायकौ च तो ॥ ११ ॥**

**ऊचुः परस्परं चेदं सर्व एव समन्ततः ।**

**उभौ रामस्य सदृशौ बिम्बाद्बिम्वमिवोत्थितौ ॥ १२ ॥**

**जटिलौ यदि न स्यातां न वल्कलधरौ यदि ।**

**विशेषं नाधिगच्छामो गायतो राघवस्य च ॥ १३ ॥**

**तेषां संवदतामेवं श्रोतॄणां हर्षवर्धनम् ।**

**गेयं प्रचक्रतुस्तत्र तावुभौ मुनिदारकौ ॥ १४ ॥**

**ततः प्रवृत्तं मधुरं गान्धर्वमतिमानुषम् ।**

**न च तृप्तिं ययुः सर्वे श्रोतारो गानसंपदा ॥ १५ ॥**

शास्त्रज्ञान व्याकरणादिशास्त्रज्ञान् । समवेशयत् । सभामध्ये इति शेषः ॥ १०-१५ ॥

****

**प्रवृत्तमादितः पूर्वसर्गं नारददर्शितम् ।**

**ततः प्रभृति सर्गांश्च यावद्विंशत्यगायताम् ॥ १६ ॥**

**ततोपराह्णसमये राघवः समभाषत ।**

**श्रुत्वा विंशतिसर्गांस्तान्भ्रातरं भ्रातृवत्सलः ॥ १७ ॥**

**अष्टादशसहस्राणि सुवर्णस्य महात्मनोः ।**

**प्रयच्छ शीघ्रं काकुत्स्थ यदन्यदभिकाङ्क्षितम् ।**

**ददौ शीघ्रं स काकुत्स्थो बालयोर्वै पृथक्पृथक् ॥ १८ ॥**

प्रवृत्तमिति तत्र गेयेन नारददर्शितंपूर्वसर्गमादितः प्रवृत्तम् ॥ १६-१८ ॥

****

**दीयमानं सुवर्ण तु नागृह्णीतां कुशीलवौ ।**

**ऊचतुश्च महात्मानौ किमनेनेति विस्मितौ ॥ १९ ॥**

कुशीलवौ विस्मितौ सकृदेव बहुप्रदानतः विस्मयवन्तौ किमनेनेत्येवोचतुश्च ॥ १९ ॥

****

**वन्येन फलमूलेन निरतौ वनवासिनौ ।**

**सुवर्णेन हिरण्येन किं करिष्यावहे वने ॥ २० ॥**

**तथा तयोः प्रब्रुवतोः कुतूहलसमन्विताः ।**

**श्रोतारचैव रामश्च सर्व एव सुविस्मिताः ॥ २१ ॥**

तदेव स्पष्टीकरोति – वन्येनेत्यादि ॥ निरतौ निरताहारौ ॥ २०-२१ ॥

****

**तस्य चैवागमं रामः काव्यस्य श्रोतुमुत्सुकः ।**

**प्रपच्छ तौ महातेजास्तावुभौ मुनिदारकौ ॥ २२ ॥**

आगमं प्राप्तिं ॥ २२ ॥

****

**किंप्रमाणमिदं काव्यं का प्रतिष्ठा महात्मनः ।**

**कर्ता काव्यस्य महतः क्व चासौ मुनिपुङ्गवः ॥ २३ ॥**

**पृच्छन्तं राघवं वाक्यमूचतुर्मुनिदारकौ ॥ २४ ॥**

किंप्रमाणमिदमित्यादि ॥ का प्रतिष्ठा कियत्पर्यन्तमित्याशयः । काव्यस्य कः कर्तेत्यनुकर्षः । मुनिपुङ्गव इति । आस्त इति शेषः ॥ २३-२४ ॥

****

**वाल्मीकिर्भगवान्कर्ता संप्राप्तो यज्ञसंविधम् ।**

**येनेदं चरितं तुभ्यमशेषं संप्रदर्शितम् ॥ २५ ॥**

येन कृतमिदमशेषं चरितं काव्यं तुभ्यं संप्रदर्शितं सोस्य काव्यस्य कर्ता भगवान् वाल्मीकिः । यज्ञसंविधं । बिन्दुश्छान्दसः । यज्ञवाटसविधदेशं प्राप्तः ॥ २५ ॥

****

**सन्निबद्धं हि श्लोकानां चतुर्विंशत्सहस्रकम् ।**

**उपाख्यानशतं चैव भार्गवेण तपस्विना ॥ २६ ॥**

चतुर्विंशतिसाहस्रमित्यादिकमग्रे स्पष्टीकरिष्यामः । चतुर्विंशतिसाहस्रं श्लोकानां सन्निबन्धनमिति च पाठः । उपाख्यानशतं इलोपाख्यानान्तं । भार्गवेण भृगुवंश्येन । वाल्मीकेरेव भार्गवत्वं प्राचेतसत्वं चाविरुद्धमिति दर्शितं तपस्स्वाध्यायनिरतं इति श्लोकव्याख्याने ॥ २६ ॥

****

**आदिप्रभृति वै राजन्पञ्च सर्गशतानि च ।**

**काण्डानि षट् कृतानीह सोत्तराणि महात्मना ।**

**कृतानि गुरुणाऽस्माकमृषिणा चरितं तव ॥ २७ ॥**

पञ्च सर्गशतानीति षट्काण्डाभिप्रायेण । चकारादुत्तरकाण्डसर्गसंख्यासमुच्चयः ॥ २७ ॥

****

**प्रतिष्ठाऽऽजीवितं यावत्तावत्सर्वस्य वर्तते ॥ २८ ॥**

आजीवितमिति पदं । यावत् काव्यनायकस्य जीवितं तावत्तस्य यत् शुभाशुभं तस्य सर्वस्यात्र प्रतिष्ठानिबन्धनमस्ति ॥ २८ ॥

****

**यदि बुद्धिः कृता राजश्रवणाय महारथ ।**

**कर्मान्तरे क्षणीभूतस्तच्छृणुष्व सहानुजः ॥ २९ ॥**

**बाढमित्यब्रवीद्रामस्तौ चानुज्ञाप्य राघवम् ।**

**प्रहृष्टौ जग्मतुः स्थानं यत्रास्ते मुनिपुङ्गवः ॥ ३० ॥**

**रामोपि मुनिभिः सार्धं पार्थिवैश्च महात्मभिः ।**

**श्रुत्वा तङ्गीतिमाधुर्यं कर्मशालामुपागमत् ॥ ३१ ॥**

**शुश्राव तत्ताललयोपपत्रं सर्गान्वितं स स्वरशब्दयुक्तम् ।**

**तन्त्रीलयव्यञ्जनयोगयुक्तं कुशीलवाभ्यां परिगीयमानम् ॥ ३२ ॥**

हे राजन्यदि तस्य सर्वस्य श्रवणाय बुद्धिः कृता तदा कर्मान्तरे क्षणीभूतः सुखीभूतः शृणु ॥ २९-३२ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे चतुर्नवतितमः सर्गः ॥ ९४ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने चतुर्नवतितमः सर्गः ॥ ९४ ॥**
