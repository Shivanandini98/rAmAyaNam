+++
title = "१०७"

+++
**श्रीमद्रामायणे वाल्मीकीये आदिकाव्ये उत्तरकाण्डे सप्तोत्तरशततमः सर्गः**

परिषदोमध्येऽद्यभरतं राज्येभिषिच्याहंवनंगच्छामीतिश्रीरामवचनम् ॥ १ ॥ तच्छ्रवणेन भरतेन राज्यगर्हणपूर्वकं कोशलेषुकुशं उत्तरकोसलेषुलवमभिषिच्यतामितिकथनम् ॥ २ ॥ ततोवसिष्ठवचनात्तथाकुशलवयोरभिषेकः ॥ ३ ॥ ततः शत्रुघ्नंप्रति श्रीरामेणदूतप्रेषणम् ॥ ४ ॥

**विसृज्य लक्ष्मणं रामो दुःखशोकसमन्वितः ।**

**पुरोधसं मन्त्रिणश्च नैगमांवेदमब्रवीत् ॥ १ ॥**

**अद्य राज्येऽभिषेक्ष्यामि भरतं धर्मवत्सलम् ।**

**अयोध्यायाः पतिं वीरं ततो यास्याम्यहं वनम् ॥ २ ॥**

भरतमयोध्याधिपतिमभिषेक्ष्यामीति मनोरथं करोमि । ततो वनं यास्यामि । महाप्रस्थानविधिनेति शेषः ॥ २ ॥

****

**प्रवेशयत संभारान्मा भूत्कालस्य पर्ययः ।**

**अद्यैवाहं गमिष्यामि लक्ष्मणेन गतां गतिम् ॥ ३ ॥**

संभारानिति । भरताभिषेकार्थानित्यर्थः ॥ ३ ॥

****

**तच्छ्रुत्वा राघवेणोक्तं सर्वाः प्रकृतयो भृशम् ।**

**मूर्धभिः प्रणता भूमौ गतसत्वा इवाभवन् ॥ ४ ॥**

**भरतश्च विसंज्ञोऽभूच्छ्रुत्वा रामस्य भाषितम् ।**

**राज्यं विगर्हयामास राघवं चेदमब्रवीत् ॥ ५ ॥**

सर्वाः प्रकृतयः सुमन्त्रादयः ॥ ४-५ ॥

****

**सत्येनाहं शपे राजन्स्वर्गलोके न चैव हि ।**

**न कामये यथा राज्यं त्वां विना रघुनन्दन ॥ ६ ॥**

स्वर्गलोके न चेत्यादि । हे रघुनन्दन त्वां विना प्राप्ये स्वर्गलोके न च कामये । सुखभोगमिति शेषः । तथा त्वां विना यथा राज्यं त्वदाज्ञया यथानुक्रमप्राप्तमयोध्याराज्यं न च कामये । हे राजन् इममर्थं सत्येन शपे ॥ ६ ॥

****

**इमौ कुशलवौ राजन्नभिषिञ्च नराधिप ।**

**कोसलेषु कुशं वीरमुत्तरेषु तथा लवम् ॥ ७ ॥**

एवं भरत उक्त्वाऽनन्तरं कुशलवावभिषिञ्चेत्याह- इमौ कुशलवावित्यादि । उत्तरेष्विति । उत्तरकोसलेष्वित्यर्थः ॥ ७ ॥

****

**शत्रुघ्नस्य तु गच्छन्तु दूतास्त्वरितविक्रमाः ।**

**इदं गमनमस्माकं स्वर्गायाख्यान्तु मा चिरम् ॥ ८ ॥**

**तच्छ्रुत्वा भरतेनोक्तं दृष्ट्वा चापि ह्यधोमुखान् ।**

**पौरान्दुःखेन संतप्तान्वसिष्ठो वाक्यमब्रवीत् ॥ ९ ॥**

**वत्स राम इमाः पश्य धरणीं प्रकृतीर्गताः ।**

**ज्ञात्वैषामीप्सितं कार्यं मा चैषां विप्रियं कृथाः ॥ १० ॥**

इदं अस्माकं प्रवर्तमानं स्वर्गाय गमनवृत्तान्तं शत्रुघ्नस्याख्यातुं दूता गच्छन्तु गत्वा चाख्यान्तु । मा चिरं विलम्बो मा भूत् । इदं गमनमस्माकं शीघ्रमाख्यान्तु मा चिरमिति च पाठः ॥ ८-१० ॥

****

**वसिष्ठस्य तु वाक्येन उत्थाप्य प्रकृतीजनम् ।**

**किं करोमीति काकुत्स्थः सर्वा वचनमब्रवीत् ॥ ११ ॥**

**ततः सर्वाः प्रकृतयो रामं वचनमब्रुवन् ।**

**गच्छन्तमनुगच्छामो यत्र राम गमिष्यसि ॥ १२ ॥**

प्रकृतीजनं । छान्दसो दीर्घः ॥ ११-१२ ॥

****

**पौरेषु यदि ते प्रीतिर्यदि स्नेहो ह्यनुत्तमः ।**

**सपुत्रदाराः काकुत्स्थ समागच्छाम सत्पथम् ॥ १३ ॥**

सत्पथं ब्रह्मलोकमार्गं । त्वया गम्यमानमिति शेषः ॥ १३ ॥

****

**तपोवनं वा दुर्गं वा नदीमम्भोनिधिं तथा ।**

**वयं ते यदि न त्याज्याः सर्वान्नो नय ईश्वर ॥ १४ ॥**

**एषा नः परमा प्रीतिरेष नः परमो वरः ।**

**हृद्गता नः सदा ग्रीतिस्तवानुगमने नृप ॥ १५ ॥**

वयं चेति । न त्याज्या अतः सर्वान्नय । तत्र हेतुः-ईश्वरेति ॥ १४-१५ ॥

****

**पौराणां दृढभक्तिं च बाढमित्येव सोब्रवीत ।**

**स्वकृतान्तं चान्ववेक्ष्य तस्मिन्नहनि राघवः ।**

**\[ सुतौ प्रस्थापयामास धर्मिष्ठौ धर्मवत्सलौ \] ॥ १६ ॥**

कृतान्तं च कर्तव्यतासिद्धान्तं च ॥ १६ ॥

****

**कोसलेषु कुशं वीरमुत्तरेषु तथा लवम् ।**

**अभिषिच्य महात्मानावुभौ रामः कुशीलवौ ॥ १७ ॥**

सुतावभिषिच्य प्रस्थापयामास ॥ १७ ॥

****

**अभिषिक्तौ सुतावङ्के प्रतिष्ठाप्य पुरे ततः ।**

**\[ पुनः समीक्ष्य सीताया राघवः स्मरणं गतः \] ।**

**परिष्वज्य महाबाहुर्मूर्ध्न्युपाघ्राय चासकृत् ॥ १८ ॥**

**रथानां तु सहस्राणि नागानामयुतानि च ।**

**दशायुतानि चाश्वानामेकैकस्य धनं ददौ ॥ १९ ॥**

**बहुरत्नौ बहुधनौ हृष्टपुष्टजनावृतौ ।**

**स्वे पुरे प्रेषयामास भ्रातरौ तु कुशीलवौ ॥ २० ॥**

**अभिषिच्य सुतौ वीरौ प्रतिष्ठाप्य पुरे तदा ।**

**दूतान्संप्रेषयामास शत्रुघ्नाय महात्मने ॥ २१ ॥**

पुरे अयोध्यायां स्वसमीपे कोसलद्वयराज्यार्थमभिषिक्तौ अङ्के प्रतिष्ठाप्य मूर्ध्न्यपाघ्राय परिष्वज्य स्थादिकं ददौ । रथानां त्वित्यादि । पुनर्दीयमानं राजौपवाह्यदिव्यरथादिविषयं अभिषिच्येत्युक्तार्थं ॥ १८-२१ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे सप्तोत्तरशततमः सर्गः ॥ १०७ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने सप्तोत्तरशततमः सर्गः ॥ १०७ ॥**
