+++
title = "०९८"

+++
**श्रीमद्रामायणे वाल्मीकीये आदिकाव्ये उत्तरकाण्डे अष्टनवतितमः सर्गः**

सीतायारसातल प्रवेशानन्तरंदूयमानमानसेनरामेण चिरंरोदनपूर्वकंभूदेवींप्रतिसक्रोधं -सीतायाः पुनरानयनाभावेतस्याभस्मीकरणप्रतिज्ञानम् ॥ १ ॥ चतुर्मुखेनरामंपतितस्यविष्णुत्व स्मारणपूर्वकंसीतायाः सुखेननागलोकगमननिवेदनपूर्वकं पुनः स्वर्गेतत्संगमस्यभविष्यत्व -कथनम् ॥ २ ॥ चतुर्मुखेनसभामध्येरामंप्रति एतत्काव्यस्यकाव्योत्तमत्वस्य वाल्मीकिकृतत्वस्य च निवेदनेन लक्ष्मणादिवर्जंतेनैवोत्तरकथाश्रवणचोदनपूर्वकंदेवैः सहत्रिदिवगमनम् ॥ ३ ॥ ततोरामेणवाल्मीकिंप्रतिपरेद्युरुत्तरकथाप्रवर्तनचोदन पूर्वकंजनविसर्जनेनकुशलवाभ्यांसह -पर्णशालाप्रवेशः ॥ ४ ॥

**रसातलं प्रविष्टायां वैदेह्यां सर्ववानराः ।**

**चुक्रुशुः साधुसाध्वीति मुनयो रामसन्निधौ ॥ १ ॥**

**दण्डकाष्ठमवष्टभ्य बाष्पव्याक्कुलितेक्षणः ।**

**अवाक्छिरा दीनमना रामो ह्यासीत्सुदुःखितः ॥ २ ॥**

**स रुदित्वा चिरं कालं बहुशो बाष्पमुत्सृजन् ।**

**क्रोधशोकसमाविष्टो रामो वचनमब्रवीत् ॥ ३ ॥**

दण्डरूपं काष्ठं दण्डकाष्ठं ॥ २-३ ॥

****

**अभूतपूर्वं शोकं मे मनः स्प्रष्टुमिवेच्छति ।**

**पश्यतो मे यथा नष्टा सीता श्रीरिव रूपिणी ॥ ४ ॥**

मनः-शोकमिव मनःशोकमेव स्प्रष्टुमिति । पश्यतो मेद्य सा नष्टेति । मामप्यनादृत्य ॥ ४ ॥

****

**साऽदर्शनं पुरा सीता लङ्कापारे महोदधेः ।**

**ततश्चापि मयानीता किं पुनर्वसुधातलात् ॥ ५ ॥**

**वसुधे देवि भवति सीता निर्यात्यतां मम ।**

**दर्शयिष्यामि वा रोषं यथा मामवगच्छसि ॥ ६ ॥**

**कामं श्वश्रूर्ममैव त्वं त्वत्सकाशाद्धि मैथिली ।**

**कर्षता हलहस्तेन जनकेनोद्धृता पुरा ॥ ७ ॥**

**तस्मान्निर्यात्यतां सीता विवरं वा प्रयच्छ मे ।**

**पाताले नाकपृष्ठे वा वसेयं सहितस्तया ॥ ८ ॥**

नीता प्रापितवतीत्यर्थः । सा अदर्शमिति पदच्छेदः ॥ ५-८ ॥

****

**आनय त्वं हि तां सीतां मत्तोऽहं मैथिलीकृते ।**

**न मे दास्यसि चेत्सीतां यथारूपां महीतले ॥ ९ ॥**

**सपर्वतवनां कृत्स्नां विधमिष्यामि ते स्थितिम् ।**

**नाशयिष्याम्यहं भूमिं सर्वमापो भवत्विह ॥ १० ॥**

**एवंब्रुवाणे काकुत्स्थे क्रोधशोकसमन्विते ।**

**ब्रह्मा सुरगणैः सार्धमुवाच रघुनन्दनम् ॥ ११ ॥**

मत्तः प्राप्तमोह इत्यर्थः । महीतल इति । प्रविष्टामिति शेषः ॥ ९-११ ॥

****

**राम राम न सन्तापं कर्तुमर्हसि सुव्रत ।**

**स्मर त्वं पूर्वकं भावं मन्त्रं चामित्रकर्शन ॥ १२ ॥**

स्मर त्वं पूर्वकं भावं पूर्वकं स्वभावं विष्णुत्वमित्यर्थः । मन्त्रं देवैः सहावताराय कृतं विचारं ॥ १२ ॥

****

**न खलु त्वां महाबाहो स्मारयेयमनुत्तमम् ।**

**इमं मुहूर्तं दुर्धर्ष स्मर त्वं जन्म वैष्णवम् ॥ १३ ॥**

त्वामहं न स्मारयेयं । सर्वज्ञत्वादितिभावः । पूर्वकं भावमित्युक्तं विशिनष्टि-इममिति ॥ १३ ॥

****

**सीता हि विमला साध्वी तव पूर्वपरायणा ।**

**नागलोकं सुखं प्रायात्त्वदाश्रयतपोबलात् ॥ १४ ॥**

**स्वर्गे ते सङ्गमो भूयो भविष्यति न संशयः ।**

**अस्यास्तु परिषन्मध्ये यद्ब्रंवीमि निबोध तत् ॥ १५ ॥**

तव पूर्वपरायणा तव पूर्वभावप्रवणा । तव प्रकृतिप्राप्तिसमुत्सुकेत्यर्थः ॥ १४-१५ ॥

****

**एतदेव हि काव्यं ते काव्यानामुत्तमं श्रुतम् ।**

**सर्व विस्तरतो राम व्याख्यास्यति न संशयः ॥ १६ ॥**

एतत्काव्यमेवोत्तमं श्रुतं तत्सर्वं ज्ञापनीयं । विस्तरतो व्याख्यास्यति ज्ञापयिष्यति ॥ १६ ॥

****

**जन्मप्रभृति ते वीर सुखदुःखोपसेवनम् ।**

**भविष्यत्युत्तरं चेह सर्वं वाल्मीकिना कृतम् ॥ १७ ॥**

तदेवाह-जन्मप्रभृतीत्यादि ॥ भविष्यत्युत्तरं चेति । सीतोपसंहारादुत्तरं च यत्ते चरितं भविष्यति तत्सर्वमपि मदनुग्रहात् त्रिकालज्ञेन वाल्मीकिना कृतं कृतनिबन्धनं इह काव्ये । भविष्यत्युत्तरं चेति च पाठः ॥ १७ ॥

****

**आदिकाव्यमिदं राम त्वयि सर्वं प्रतिष्ठितम् ।**

**न ह्यन्योऽर्हति काव्यानां यशोभाग्राघवादृते ॥ १८ ॥**

त्वयि त्वच्चरितविषये । राघवादृतेन्यः काव्यप्रकाशितयशोभाक् कश्चिदपि काव्यनायकतां नार्हति । अत-एवाद्यापि सर्वे कवयो रामचरितमेव प्रायेणाश्रयन्ते ॥ १८ ॥

****

**श्रुतं ते पूर्वमेतद्ध मया सर्वं सुरैः सह ।**

**दिव्यमद्भुतरूपं च सत्यवाक्यमनावृतम् ॥ १९ ॥**

अनावृतं अज्ञानावरणरहितं ॥ १९ ॥

****

**स त्वं पुरुषशार्दूल धर्मेण सुसमाहितः ।**

**शेषं भविष्यं काकुत्स्थ काव्यं रामायणं शृणु ॥ २० ॥**

भविष्यं भविष्यद्विषयं ॥ २० ॥

****

**उत्तरं नाम काव्यस्य शेषमत्र महायशः ।**

**तच्छृणुष्व महातेज ऋषिभिः सार्धमुत्तमम् ॥ २१ ॥**

उत्तरं नामेति उत्तरकाण्डाख्यकाव्यं शेषभूतं ॥ २१ ॥

****

**न खल्वन्येन काकुत्स्थ श्रोतव्यमिदमुत्तमम् ।**

**परमं ऋषिणा वीर त्वयैव रघुनन्दन ॥ २२ ॥**

**एतावदुक्त्वा वचनं ब्रह्मा त्रिभुवनेश्वरः ।**

**जगाम त्रिदिवं देवो देवैः सह सबान्धवैः ॥ २३ ॥**

परमर्षिणा परमराजर्षिणा ॥ २२-२३ ॥

****

**ये च तत्र महात्मान ऋषयो ब्राह्मलौकिकाः ।**

**ब्रह्मणा समनुज्ञाता न्यवर्तन्त महौजसः ।**

**उत्तरं श्रोतुमनसो भविष्यं यच्च राघवे ॥ २४ ॥**

**ततो रामः शुभां वाणीं देवदेवेन भाषिताम् ।**

**श्रुत्वा परमतेजस्वी वाल्मीकिमिदमब्रवीत् ॥ २५ ॥**

**भगवञ्श्रोतुमनस ऋषयो ब्राह्मलौकिकाः ।**

**भविष्यदुत्तरं यन्मे श्वोभूते संप्रवर्तताम् ॥ २६ ॥**

ये च तत्रेति । यज्ञसदसीत्यर्थः । ब्राह्मलौकिकाः ब्रह्मलोकार्हाः ॥ २४-२६ ॥

****

**एवं विनिश्चयं कृत्वा संप्रगृह्य कुशीलवौ ।**

**तं जनौघं विसृज्याथ पर्णशालामुपागमत् ।**

**तामेव शोचतः सीतां सा व्यतीयाय शर्वरी ॥ २७ ॥**

पर्णशालामुपागमदिति । यज्ञावसान एव सीतान्तर्धानात् ततः परं दीक्षाराहित्येन स्थलान्तरस्य सुगमत्वात् पुत्राभ्यां सह वाल्मीकिपर्णशालामेव रामः प्राप्तवानित्यर्थः ॥ २७ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अष्टनवतितमः सर्गः ॥ ९८ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने अष्टनवतितमः सर्गः ॥ ९८ ॥**
