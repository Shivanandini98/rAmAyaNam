+++
title = "०३५"

+++
**श्रीमद्रामायणे वाल्मीकीये आदिकाव्ये उत्तरकाण्डे पञ्चत्रिंशः सर्गः**

रामेणागस्त्यंप्रति हनुमत्प्रशंसनपूर्वकं तस्यवाल्यपेक्षयाऽधिकवलत्वोत्या तेनसुग्रीव -प्रीत्यैवाल्यमारणे कारणप्रश्नः ॥ १ ॥ अगस्त्येन तदुपोद्धाततयारामंप्रति हनुमदुत्पत्यादिकथनो -पक्रमः ॥ २ ॥ भगवतावायुदेवेन सुमेरुगिरिचारिणः केसरिनाम्नोवानरराजस्यजायाया -मञ्जानायां हनुमतः समुत्पादनम् ॥ ३ ॥ जातमात्रेणहनुमता निजजनन्यांफलानयनायगतायां क्षुत्पीडासहिष्णुतयाउद्यद्दिवाकरेफलत्वबुद्ध्या तज्जिहीर्पयाजवाद्गगने समुत्पतनम् ॥ ४ ॥ तदन्तरेसूर्यग्रहणायतत्समीपोपसर्पिणाराहुणा स्वजिघृयायास्वाभिमुख्येनाधावतिसतिहनुमति इन्द्रंप्रति स्वरक्षणप्रार्थना ॥ ५ ॥ तदेन्द्रकरोत्सृष्टवज्राभिघातभग्नहनौहनुमति गिरौपततिसति क्रुद्धेनवायुना सकलप्राणिश्वासनिरोधनपूर्वकं हनुमदानयनेनगुहाप्रवेशः ॥ ६ ॥ तदादेवगन्धर्वादिप्रार्थितेनब्रह्मणा वाय्वनुनयायदेवादिभिः सह गुहायांवायुसमीपंप्रत्यागमनम् ॥ ७ ॥

**अपृच्छत तदा रामो दक्षिणाशाश्रयं मुनिम् ।**

**प्राञ्जलिर्विनयोपेत इदमाह वचोर्थवत् ॥ १ ॥**

अपृच्छतेत्यस्य विवरणं इदंवचनमिति ॥ १ ॥

****

**अतुलं बलमेतद्वै वालिनो रावणस्य च ।**

**न त्वेताभ्यां हनुमता समं त्विति मतिर्मम ॥ २ ॥**

एताभ्यामिति । एतयोरित्यर्थः । षष्ठ्यर्थे बहुलं छन्दसीति वक्तव्यं । इति षष्ठ्यर्थे चतुर्थी ॥ २ ॥

****

**शौर्य दाक्ष्यं बलं धैर्यं प्राज्ञता नयसाधनम् ।**

**विक्रमश्च प्रभावश्च हनूमति कृतालयाः ॥ ३ ॥**

**दृष्ट्वैव सागरं वीक्ष्य सीदन्तीं कपिवाहिनीम् ।**

**समाश्वास्य महावाहुर्योजनानां शतं प्लुतः ॥ ४ ॥**

**धर्षयित्वा पुरीं लङ्कां रावणान्तःपुरं तदा ।**

**दृष्ट्वा संभाषिता चापि सीता ह्याश्वासिता तथा ॥ ५ ॥**

**सेनाग्रगा मन्त्रिसुताः किंकरा रावणात्मजः ।**

**एते हनुमता तत्र ह्येकेन विनिपातिताः ॥ ६ ॥**

**भूयो बन्धाद्विमुक्तेन भाषयित्वा दशाननम् ।**

**लड्डा भस्सीकृता येन पावकेनेव मेदिनी ॥ ७ ॥**

नयसाधनं नीतिकृत्यसंपादनं ॥ ३-७ ॥

****

**न कालस्य न शक्रस्य न विष्णोर्वित्तपस्य च ।**

**कर्माणि तानि श्रूयन्ते यानि युद्धे हनूमतः ॥ ८ ॥**

कालस्य यमस्य ॥ ८ ॥

****

**एतस्य बाहुवीर्येण लङ्का सीता च लक्ष्मणः ।**

**प्राप्ता मया जयश्चैव राज्यं मित्राणि बान्धवाः ॥ ९ ॥**

लङ्का प्राप्ता विभीषणाय देयत्वेन प्राप्तेत्यर्थः । लक्ष्मणः प्राप्त इति । ओषध्यानयनेनेति शेषः ॥ ९ ॥

****

**हनुमान्यदि नो न स्याद्वानराधिपतेः सखा ।**

**प्रवृत्तिमपि को वेत्तुं जानक्याः शक्तिमान्भवेत् ॥ १० ॥**

हनूमान्यदि नो न स्यात् सहायत्वेनेति शेषः ॥ १० ॥

****

**किमर्थं वाल्यनेनैव सुग्रीवप्रियकाम्यया ।**

**तदा वैरे समुत्पन्ने न दग्धो वीरुधो यथा ॥ ११ ॥**

वीरुध इत्यकारान्तो वृक्षवाची ॥ ११ ॥

****

**न हि वेदितवान्मन्ये हनूमानात्मनो बलम् ।**

**यदृष्टवाञ्जीवितेष्टं क्लिश्यन्तं वानराधिपम् ॥ १२ ॥**

बाल्यवधहेतुं स्वयं रामः ऊहति – न हीत्यादि ॥ १२ ॥

****

**एतन्मे भगवन्सर्वं हनूमति महामतौ ।**

**विस्तरेण यथातत्त्वं कथयामरपूजित ॥ १३ ॥**

**राघवस्य वचः श्रुत्वा हेतुयुक्तमृषिस्तदा ।**

**हनूमतः समक्षं तमिदं वचनमब्रवीत् ॥ १४ ॥**

हनूमत्येतदिति हनूमद्विषये पृष्टमित्यर्थः ॥ १३-१४ ॥

****

**सत्यमेतद्रघुश्रेष्ठ यद्ब्रवीषि हनूमतः ।**

**न बले विद्यते तुल्यो न गतौ न मतौ परः ॥ १५ ॥**

यद्रवीषि हे रघुश्रेष्ठ तदेतत्सत्यं । स आत्मनो बलं न हि वेदेत्यर्थः ॥ १५ ॥

****

**अमोघशापैः शापस्तु दत्तोस्य ऋषिभिः पुरा ।**

**न वेत्ता हि बलं येन बली सन्नरिमर्दनः ॥ १६ ॥**

तदेव दर्शयति – अमोघेत्यादि ॥ १६ ॥

****

**बाल्येप्येतेन यत्कर्म कृतं राम महाबल ।**

**तन्न वर्णयितुं शक्यमिति बालतयाऽस्यते ॥ १७ ॥**

बालतया आस्यत इति । बालतया बालभावेन । अजानतैवेत्यर्थः ॥ १७ ॥

****

**यदि वाऽस्ति ह्यभिप्रायस्तच्छ्रोतुं तव राघव ।**

**समाधाय मतिं राम निशामय वदाम्यहम् ॥ १८ ॥**

निशामय शृणु ॥ १८ ॥

****

**सूर्यदत्तवरस्वर्णः सुमेरुर्नाम पर्वतः ।**

**यत्र राज्यं प्रशास्त्यस्य केसरी नाम वै पिता ॥ १९ ॥**

सूर्यदत्तवरस्वर्णः सूर्यदत्तवरेण स्वर्णरूपः । सुमेरुः सुवर्णमेरुः ॥ १९ ॥

****

**तस्य भार्या बभूवैषा ह्यञ्जनेति परिश्रुता ।**

**जनयामास तस्यां वै वायुरात्मजमुत्तमम् ॥ २० ॥**

परिश्रुता प्रसिद्धा ॥ २० ॥

****

**शालिशूकनिभाभासं प्रासूतामुं तदाऽञ्जना ।**

**फलान्याहर्तुकामा वै निष्क्रान्ता गहनेचरा ॥ २१ ॥**

शालिशूकसमाभासं शाल्यग्रवत्पिङ्गलाभासं । काञ्चनाद्रिकमनीयविग्रहमित्युक्तेः । प्रासूत प्रसूतवती ॥ २१ ॥

****

**एष मातुर्वियोगाच्च क्षुधया च भृशार्दितः ।**

**रुरोद शिशुरत्यर्थं शिशुः शरवणे यथा ॥ २२ ॥**

**तदोद्यन्तं विवस्वन्तं जपापुष्पोत्करोपमम् ।**

**ददर्श फललोभाच्च ह्युत्पपात रविं प्रति ॥ २३ ॥**

**बालार्काभिमुखो बालो बालार्क इव मूर्तिमान् ।**

**ग्रहीतुकामो बालार्कं प्लवतेऽम्बरमध्यगः ॥ २४ ॥**

**एतस्मिन्प्लवमाने तु शिशुभावे हनूमति ।**

**देवदानवयक्षाणां विस्मयः सुमहानभूत् ॥ २५ ॥**

**नाप्येवं वेगवान्वायुर्गरुडो वा मनस्तथा ।**

**यथाऽयं वायुपुत्रस्तु क्रमतेऽम्बरमुत्तमम् ॥ २६ ॥**

**यदि तावच्छिशोरस्य स्वीदृशो गतिविक्रमः ।**

**यौवनं बलमासाद्य कथं वेगो भविष्यति ॥ २७ ॥**

**तमनुप्लवते वायुः प्लवन्तं पुत्रमात्मनः ।**

**सूर्यदाहमयाद्रक्षंस्तुषारचयशीतलः ॥ २८ ॥**

**बहुयोजनसाहस्रं क्रमत्येष गतोम्बरम् ।**

**पितुर्बलाच्च बाल्याच्च भास्कराभ्याशमागतः ॥ २९ ॥**

शरवणे शिशुः स्कन्दः ॥ २२-२९ ॥

****

**शिशुरेप स्वदोपज्ञ इति मत्वा दिनेश्वरः ।**

**कार्यं चात्र समायत्तमित्येवं न ददाह सः ॥ ३० ॥**

**यमेव दिवसं ह्येष ग्रहीतुं भास्करं प्लुतः ।**

**तमेत्र दिवसं राहुर्जिंघृक्षति दिवाकरम् ॥ ३१ ॥**

दोषज्ञः विद्वान स न भवतीत्यदोषज्ञः । दोषज्ञौ वैद्यविद्वांसौ इत्यमरः ॥ ३०-३१ ॥

****

**अनेन स परामृष्टो राम सूर्यरथोपरि ।**

**अपक्रान्तस्ततस्त्रस्तो राहुश्चन्द्रार्कमर्दनः ॥ ३२ ॥**

**स इन्द्रभवनं गत्वा सरोषः सिंहिकासुतः ।**

**अब्रवीद्भृकुटिं कृत्वा देवं देवगणैर्वृतम् ॥ ३३ ॥**

**बुभुक्षापनयं दत्त्वा चन्द्रार्कौ मम वासव ।**

**किमिदं तत्त्वया दत्तमन्यस्य बलवृत्रहन् ॥ ३४ ॥**

**अद्याहं पर्वकाले तु जिघृक्षुः सूर्यमागतः ।**

**अथान्यो राहुरासाद्य जग्राह सहसा रविम् ॥ ३५ ॥**

**स राहोर्वचनं श्रुत्वा वासवः संभ्रमान्वितः ।**

**उत्पपातासनं हित्वा चोद्वन्काञ्चनीं स्रजम् ॥ ३६ ॥**

**ततः कैलासकूटाभं चतुर्दन्तं मदस्रवम् ।**

**शृङ्गारधारिणं प्रांशुं स्वर्णघण्टाट्टहासिनम् ॥ ३७ ॥**

**इन्द्रः करीन्द्रमारुह्य राहु कृत्वा पुरस्सरम् ।**

**प्रायाद्यत्राभवत्सूर्यः सहानेन हनूमता ॥ ३८ ॥**

**अथातिरभसेनागाद्राहुरुत्सृज्य वासवम् ।**

**अनेन च स वै दृष्टः प्रधावन्शैलकूटवत् ॥ ३९ ॥**

स राहुः । परामृष्टः स्पृष्टः ॥ ३२-३९ ॥

****

**ततः सूर्यं समुत्सृज्य राहु फलमवेक्ष्य च ।**

**उत्पपात पुनर्व्योम ग्रहीतुं सिंहिकासुतम् ॥ ४० ॥**

तत इति महाशैलकूटवत् बृहत्तरफलमवेक्ष्येत्यर्थः ॥ ४० ॥

****

**उत्सृज्यार्कमिमं राम प्रधावन्तं प्लवङ्गमम् ।**

**अवेक्ष्यैवं परावृत्य मुखशेषः पराङ्मुखः ॥ ४१ ॥**

**इन्द्रमाशंसमानस्तु त्रातारं सिंहिकासुतः ।**

**इन्द्र इन्द्रेति संत्रासान्मुहुर्मुहुरभाषत ॥ ४२ ॥**

**राहोर्विक्रोशमानस्य प्रागेवालक्षितं स्वरम् ।**

**श्रुत्वेन्द्रोवाच मा भैषीरहमेनं निषूदये ॥ ४३ ॥**

**ऐरावतं ततो दृष्ट्वा महत्तदिदमित्यपि ।**

**फलं मत्वा हस्तिराजमभिदुद्राव मारुतिः ॥ ४४ ॥**

**तथास्य धावतो रूपमैरावतजिघृक्षया ।**

**मुहूर्तमभवद्दोरमिन्द्राग्न्योरिव भास्वरम् ॥ ४५ ॥**

मुखशेष इति राहुस्वरूपकथनं ॥ ४१-४५ ॥

****

**एवमाधावमानं तु नातिक्रुद्धः शचीपतिः ।**

**हस्तान्तादतिमुक्तेन कुलिशेनाभ्यताडयत् ॥ ४६ ॥**

**ततो गिरौ पपातैष इन्द्रवज्राभिताडितः ।**

**पतमानस्य चैतस्य वामो हनुरभज्यत ॥ ४७ ॥**

**तस्मिंस्तु पतिते बाले वज्रताडनविह्वले ।**

**चुक्रोधेन्द्राय पवनः प्रजानामहिताय सः ॥ ४८ ॥**

हस्तान्तात् हस्ताग्रात् । हस्तान्त इति समीप इत्यर्थः ॥ ४६-४८ ॥

****

**प्रचारं स तु संगृह्य प्रजास्वन्तर्गतः प्रभुः ।**

**गुहां प्रविष्टः स्वसुतं शिशुमादाय मारुतः ॥ ४९ ॥**

प्रचारं स्वीयं देहियात्राहेतुभूतं । गृह्य संक्षिप्य । अन्तर्गतः सर्वदेहान्तर्गतः ॥ ४९ ॥

****

**विण्मुत्राशयमावृत्य प्रजानां परमार्तिकृत् ।**

**रुरोध सर्वभूतानि यथा वर्षाणि वासवः ॥ ५० ॥**

**वायुप्रकोपाद्भूतानि निरुच्छ्वासानि सर्वतः ।**

**सन्धिनिर्भिद्यमानैश्च काष्ठभूतानि जज्ञिरे ॥ ५१ ॥**

**निःस्वाध्यायवषट्कारं निष्क्रियं धर्मवर्जितम् ।**

**वायुप्रकोपात्रैलोक्यं निरयस्थमिवाभवत् ॥ ५२ ॥**

**ततः प्रजाः सगन्धर्वाः सदेवासुरमानुषाः ।**

**प्रजापतिं समाधावन्दुःखिताश्च सुखेच्छया ॥ ५३ ॥**

रुरोधेति । निरुद्धस्वगतिप्रचारमकरोत् । एवंविधार्थस्य देवानां शक्यत्वे दृष्टान्तः यथा वर्षाणीति ॥ ५०-५३ ॥

****

**ऊचुः प्राञ्जलयो देवा महोदरनिभोदराः ।**

**त्वया नु भगवन्सृष्टाः प्रजानाथ चतुर्विधाः ॥ ५४ ॥**

**त्वया दत्तोऽयमस्माकमायुषः पवनः पतिः ।**

**सोस्मान्प्राणेश्वरो भूत्वा कस्मादेषोऽद्य सत्तम ॥ ५५ ॥**

**रुरोध दुःखं जनयन्नन्तःपुर इव स्त्रियः ।**

**तस्मात्त्वां शरणं प्राप्ता वायुनोपहता वयम् ।**

**\[ वांयुसंरोधजं दुःखमिदं नो जुद दुःखहन् ॥ ५६ ॥ \]**

महोदरनिभोदराः आयुःस्तम्भान्महोदरव्याधिग्रस्तोदरवदुदरं येषांते तथा ॥ ५४-५६ ॥

****

**एतत्प्रजानां श्रुत्वा तु प्रजानाथः प्रजापतिः ।**

**कारणादिति चोक्त्वाऽसौ प्रजाः पुनरभाषत ॥ ५७ ॥**

**यस्मिंश्च कारणे वायुश्चुक्रोध च रुरोध च ।**

**प्रजाः शृणुध्वं तत्सर्वं श्रोतव्यं चात्मनः क्षमम् ॥ ५८ ॥**

**पुत्रस्तस्यामरेशेन इन्द्रेणाद्य निपातितः ।**

**राहोर्वचनमास्थाय ततः स कुपितोऽनिलः ॥ ५९ ॥**

**अशरीरः शरीरेषु वायुश्चरति पालयन् ।**

**शरीरं हि विना वायुं समतां याति दारुभिः ॥ ६० ॥**

**वायुः प्राणः सुखं वायुर्वायुः सर्वमिदं जगत् ।**

**वायुना संपरित्यक्तं न सुखं विन्दते जगत् ॥ ६१ ॥**

**अद्यैव च परित्यक्तं वायुना जगदायुषा ।**

**अद्यैव ते निरुच्छ्वासाः काष्ठकुड्योपमाः स्थिताः ॥ ६२ ॥**

कारणादिति चोक्त्वा किंचित्कारणमत्रास्तीत्युक्त्वा ॥ ५७-६२ ॥

****

**तद्यामस्तत्र यत्रास्ते मारुतो रुक्प्रदो हि नः ।**

**मा विनाशं गमिष्याम अप्रसाद्यादितेः सुताः ॥ ६३ ॥**

रुक्प्रदः शलरोगप्रदः । गमिष्याम अप्रसाद्येति संधिरार्षः ॥ ६३ ॥

****

**ततः प्रजाभिः सहितः प्रजापतिः सदेवगन्धर्वभुजङ्गगुह्यकैः ।**

**जगाम तत्रास्यति यत्र मारुतः सुतं सुरेन्द्राभिहतं प्रगृह्य सः ॥ ६४ ॥**

तत्रास्यतीति । यत्र अस्यति तिष्ठतीति यावत् ॥ ६४ ॥

****

**ततोर्कवैश्वानरकाञ्चनप्रभं सुतं तदोत्सङ्गगतं सदागतेः ।**

**चतुर्मुखो वीक्ष्य कृपामथाकरोत्सदेवगन्धर्वर्षियक्षराक्षसैः ॥ ६५ ॥**

सदागतेर्वायोः । गन्धर्वर्षियक्षेति गुरुलघुभेद आर्षः ॥ ६५ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पञ्चत्रिंशः सर्गः ॥ ३५ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने पञ्चत्रिंशः सर्गः ॥ ३५ ॥**
