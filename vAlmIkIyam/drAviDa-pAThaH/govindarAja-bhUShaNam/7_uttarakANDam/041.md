+++
title = "०४१"

+++
**श्रीमद्रामायणे वाल्मीकीये आदिकाव्ये उत्तरकाण्डे एकचत्वारिंशः सर्गः**

रामेण कुबेरंप्रतिप्रेषितेनपुष्पकविमानेन पुनरयोध्यामेत्यान्तरिक्षावस्थानेनाशरीरवाण्या स्वस्यतत्सेवनायकुबेरचोदनानिवेदनपूर्वकं स्वपरिग्रहप्रार्थना ॥ १ ॥ रामेण पुष्पकस्य सबहुमानं -कार्यकालेसंविधानविधानेनेष्टदेशंप्रतिप्रेषणम् ॥ २ ॥

**विसृज्य च महाबाहुर्ऋक्षवानरराक्षसान् ।**

**भ्रातृभिः सहितो रामः प्रमुमोद सुखं सुखी ॥ १ ॥**

प्रमुमोद सुखं सुखी । स्वतः सुखी रामः आश्रितदुः स्वनिवृत्त्या सुखं प्रमुमोद । अविच्छिन्नप्रमोदमगमदित्यर्थः । अत्र प्रमुमोदेति दकारो गायत्र्यक्षरं ॥ १ ॥

****

**अथापराह्नसमये भ्रातृभिः सह राघवः ।**

**शुश्राव मधुरां वाणीमन्तरिक्षात्प्रभाषिताम् ॥ २ ॥**

**सौम्य राम निरीक्षस्व सौम्येन वदनेन माम् ।**

**कुबेरभवनात्प्राप्तं विद्धि मां पुष्पकं प्रभो ॥ ३ ॥**

**तव शासनमाज्ञाय गतोस्मि भवनं प्रति ।**

**उपस्थातुं नरश्रेष्ठ स च मां प्रत्यभाषत ॥ ४ ॥**

**निर्जितस्त्वं नरेन्द्रेण राघवेण महात्मना ।**

**निहत्य युधि दुर्धर्षं रावणं राक्षसेश्वरम् ॥ ५ ॥**

**ममापि परमा प्रीतिर्हते तस्मिन्दुरात्मनि ।**

**रावणे सगणे चैव सपुत्रे सहबान्धवे ॥ ६ ॥**

**स त्वं रामेण लङ्कायां निर्जितः परमात्मना ।**

**वह सौम्य तमेव त्वमहमाज्ञापयामि ते ॥ ७ ॥**

अन्तरिक्षात्प्रभाषितां अन्तरिक्षगतेनोक्तां । पुष्पकामिमानिदेवतयोक्तामित्यर्थः । अन्तरिक्षाद्विनिस्सुतामिति च पाठः ॥ २-७ ॥

****

**परमो ह्येष मे कामो यत्त्वं राघवनन्दनम् ।**

**वहेर्लोकस्य संयानं गच्छस्व विगतज्वरः ॥ ८ ॥**

**सोहं शासनमाज्ञाय धनदस्य महात्मनः ।**

**त्वत्सकाशमनुप्राप्तो निर्विशङ्कः प्रतीक्ष माम् ॥ ९ ॥**

**अदृश्यः सर्वभूतानां सर्वेषां धनदाज्ञया ।**

**चराम्यहं प्रभावेण तवाज्ञां परिपालयन् ॥ १० ॥**

**एवमुक्तस्तदा रामः पुष्पकेण महाबलः ।**

**उवाच पुष्पकं दृष्ट्वा विमानं पुनरागतम् ॥ ११ ॥**

**यद्येवं स्वागतं तेऽस्तु विमानवर पुष्पक ।**

**आनुकूल्याद्धनेशस्य वृत्तदोषो न नो भवेत् ॥ १२ ॥**

**लाजैश्चैव तथा पुष्पैर्धूपैश्चैव सुगन्धिभिः ।**

**पूजयित्वा महाबाहू राघवः पुष्पकं तदा ॥ १३ ॥**

लोकस्य संयानमिति । लोकसंचरणमित्यर्थः ॥ ८-१३ ॥

****

**गम्यतामिति चोवाच आगच्छ त्वं स्मरे यदा ।**

**सिद्धानां च गतौ सौम्य मा विषादेन योजय ।**

**प्रतिघातश्च ते मा भूद्यथेष्टं गच्छतो दिशः ॥ १४ ॥**

**न एवमस्त्विति रामेण पूजयित्वा विसर्जितम् ।**

**अभिप्रेतां दिशं तस्मात्प्रायात्तत्पुष्पकं तदा ॥ १५ ॥**

**एवमन्तर्हिते तस्मिन्पुष्पके सुकृतात्मनि ।**

**भरतः प्राञ्जलिर्वाक्यमुवाच रघुनन्दनम् ॥ १६ ॥**

स्मरे स्मरामि । सिद्धानां च गतौ आकाशमार्गे । आत्मानं विषादेन अस्मद्वियोगदुःखेन मा योजय । विमुक्तगत्या गतदुःखः सुप्रतिष्ठितः सुखमास्वेत्यर्थः । सिद्धानां गतौ मा मां अविषादेन अश्रमेण योजय प्रापयेति वार्थः ॥ १४-१६ ॥

****

**विविधात्मनि दृश्यन्ते त्वयि वीर प्रशासति ।**

**अमानुषाणां सत्त्वानां व्याहृतानि मुहुर्मुहुः ॥ १७ ॥**

विविधात्मनि नानारूपे । चित्र इत्यर्थः । अमानुषाणां सत्त्वानां पुष्पकादीनामित्यर्थः ॥ १७ ॥

****

**अनामयश्च संत्त्वानां साग्रो मासो गतो ह्ययम् ।**

**जीर्णानामपि सत्त्वानां मृत्युर्नायाति राघव ॥ १८ ॥**

साग्रो मासो गत इति । अभिषेकानन्तरं साग्रो मासो गतः । तावन्मात्रेणानामयादिगुण -प्रादुर्भाव इत्याश्चर्यमित्यर्थः । अनेन पुष्पकागमनं मासाभ्यन्तर एव तत्कालवृत्तान्तः भरतेन निदर्शित इत्यवगम्यते । पुनः फाल्गुनमासप्राप्तेः पूर्वमुक्तत्वात् ॥ १८ ॥

****

**अरोगप्रसवा नार्यो वपुष्मन्तो हि मानवाः ।**

**हर्षश्चाभ्यधिको राजञ्जनस्य पुरवासिनः ॥ १९ ॥**

**काले वर्षति पर्जन्यः पातयन्नमृतं पयः ।**

**वाताश्चापि प्रवान्त्येते स्पर्शयुक्ताः सुखाः शिवाः ॥ २० ॥**

**ईदृशोऽनश्वरो राजा भवेदिति नरेश्वरः ।**

**कथयन्ति पुरे राजन्पौरजानपदास्तथा ॥ २१ ॥**

**एता वाचः सुमधुरा भरतेन समीरिताः ।**

**श्रुत्वा रामो मुदा युक्तो बभूव नृपसत्तमः ॥ २२ ॥**

वपुष्मन्तः हृष्टपुष्टवपुर्युक्ताः । सुखी सुखमिति वक्ष्यमाणसर्गकथानुवादसंग्रहः ॥ १९-२२ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकचत्वारिंशः सर्गः ॥ ४१ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने एकचत्वारिंशः सर्गः ॥ ४१ ॥**
