+++
title = "०७९"

+++
**श्रीमद्रामायणे वाल्मीकीये आदिकाव्ये उत्तरकाण्डे एकोनाशीतितमः सर्गः**

अगस्त्येनरामचोदनयातंप्रतिश्वेतराजतपोवन स्वनिर्जनत्वकारणकथनारंभः ॥ १ ॥ मनुपुत्रेणेक्ष्वाकुणापित्राज्ञयायागाद्युपायैः पुत्रशतकोत्पादनं ॥ २ ॥ तत्रान्तिमपुत्रस्यभाविदण्ड विज्ञानेनदण्डइतिनामकरणपूर्वकंतंप्रतिविन्ध्यशैवलमध्येराज्यकरणनियोजनम् ॥ ३ ॥ दण्डेनराज्ञाशुक्राचार्यस्य पौरोहित्येवरणपूर्वकंराज्यकरणम् ॥ ४ ॥

**तदद्भुततमं वाक्यं श्रुत्वाऽगस्त्यस्य राघवः ।**

**गौरवाद्विस्मयाच्चैव पुनः प्रष्टुं प्रचक्रमे ॥ १ ॥**

तदित्यादि ॥ गौरवात् सर्वज्ञः सर्ववक्तेति संभावनया ॥ १ ॥

****

**भगवंस्तद्वनं घोरं तपस्तप्यति यत्र सः ।**

**श्वेतो वैदर्भको राजा कथं स्यादमृगद्विजम् ॥ २ ॥**

स यत्र तप्यति तद्वनं कथममृगद्विजम् ॥ २ ॥

****

**तद्वनं स कथं राजा शून्यं मनुजवर्जितम् ।**

**तपश्चर्तुं प्रविष्टः स श्रोतुमिच्छामि तत्वतः ॥ ३ ॥**

**रामस्य वचनं श्रुत्वा कौतूहलसमन्वितम् ।**

**वाक्यं परमतेजस्वी वक्तुमेवोपचक्रमे ॥ ४ ॥**

कथं तादृशं तद्वनं तपश्चर्तुं चरितुं प्रविष्टः ॥ ३-४ ॥

****

**पुरा कृतयुगे राम मनुर्दण्डधरः प्रभुः ।**

**तस्य पुत्रो महानासीदिक्ष्वाकुः कुलनन्दनः ॥ ५ ॥**

**तं पुत्रं पूर्वकं राज्ये निक्षिप्य भुवि दुर्जयम् ।**

**पृथिव्यां राजवंशानां भव कर्तेत्युवाच ह ॥ ६ ॥**

**तथेति च प्रतिज्ञातं पितुः पुत्रेण राघव ।**

**ततः परमसंतुष्टो मनुः पुत्रमुवाच ह ॥ ७ ॥**

दण्डधरो राजा प्रभुः वर्णाश्रमविभागतद्धर्मप्रवर्तनाधिकृतः ॥ ५-७ ॥

****

**प्रीतोस्मि परमोदार त्वं कर्तासि न संशयः ।**

**दण्डेन च प्रजा रक्ष मा च दण्डमकारणे ॥ ८ ॥**

दण्डेन चेति । क्षत्रियसहजधर्मभूतेन । अकारणे दण्डं मा पातयेतिशेषः ॥ ८ ॥

****

**अपराधिषु यो दण्डः पात्यते मानवेषु वै ।**

**स दण्डो विधिवन्मुक्तः स्वर्गं नयति पार्थिवम् ॥ ९ ॥**

**तस्माद्दण्डे महाबाहो यत्नवान्भव पुत्रक ।**

**धर्मो हि परमो लोके कुर्वतस्ते भविष्यति ॥ १० ॥**

ननु कथं परपीडावहो दण्डो युक्तः कर्तुमिति तत्राह – अपराधिष्वित्यादि । विधिवद्यथाशास्त्रं यथापराधं । मुक्तः प्रवर्तित इत्यर्थः ॥ ९-१० ॥

****

**इति तं बहु संदिश्य मनुः पुत्रं समाधिना ।**

**जगाम त्रिदिवं हृष्टो ब्रह्मलोकं सनातनम् ॥ ११ ॥**

**प्रयाते त्रिदिवं तस्मिन्निक्ष्वाकुरमितप्रभः ।**

**जनयिष्ये कथं पुत्रानिति चिन्तापरोऽभवत् ॥ १२ ॥**

समाधिना योगेन ॥ ११-१२ ॥

****

**कर्मभिर्बहुरूपैश्च तैस्तैर्मनुसुतः सुतान् ।**

**जनयामास धर्मात्मा शतं देवसुतोपमान् ॥ १३ ॥**

बहुरूपैरिति । यज्ञदानतपोलक्षणेरित्यर्थः ॥ १३ ॥

****

**तेषामवरजस्तात सर्वेषां रघुनन्दन ।**

**मूढश्चाकृतविद्यश्च न शुश्रूषति पूर्वजान् ॥ १४ ॥**

पूर्वजाः ज्येष्ठाः ॥ १४ ॥

****

**नाम तस्य च दण्डेति पिता चक्रेऽल्पमेधसः ।**

**अवश्यं दण्डपतनं शरीरेऽस्य भविष्यति ॥ १५ ॥**

**अपश्यमानस्तं देशं घोरं पुत्रस्य राघव ।**

**विन्ध्यशैवलयोर्मध्ये राज्यं प्रादादरिन्दम ॥ १६ ॥**

दण्ड इत्याख्याकरणं पितुः सर्वज्ञत्वात् अन्वर्थतावसायपूर्वकमित्याह-अवश्यमित्यादि ॥ १५-१६ ॥

****

**स दण्डस्तत्र राजाऽभूद्रम्ये पर्वतरोधसि ।**

**पुरं चाप्रतिमं राम न्यवेशयदनुत्तमम् ॥ १७ ॥**

**पुरस्य चाकरोन्नाम मधुमन्तमिति प्रभो ।**

**पुरोहितं तूशनसं वरयामास सुव्रतम् ॥ १८ ॥**

**एवं स राजा तद्राज्यमकरोत्सपुरोहितः ।**

**प्रहृष्टमनुजाकीर्णं देवराज्यं यथा वृषा ॥ १९ ॥**

**ततः स राजा मनुजेन्द्रपुत्रः सार्धं च तेनोशनसा तदानीम् ।**

**चकार राज्यं सुमहन्महात्मा शक्रो दिवीवोशनसा समेतः ॥ २० ॥**

पर्वतरोधसि पर्वततटप्रान्ते ॥ १७-२० ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकोनाशीतितमः सर्गः ॥ ७९ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने एकोनाशीतितमः सर्गः ॥ ७९ ॥**
