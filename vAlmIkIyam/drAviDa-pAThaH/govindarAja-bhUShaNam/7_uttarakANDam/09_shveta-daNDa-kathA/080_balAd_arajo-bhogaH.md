+++
title = "०८० बलाद् अरजो-भोगः"

+++

<details open><summary>विश्वास-प्रस्तुतिः</summary>

श्रीमद्रामायणे वाल्मीकीये आदिकाव्ये उत्तरकाण्डे अशीतितमःसर्गः
</details>

<details><summary>मूलम्</summary>

श्रीमद्रामायणे वाल्मीकीये आदिकाव्ये उत्तरकाण्डे अशीतितमःसर्गः
</details>

<details><summary>विषयाः</summary>

कदाचन वसन्ते शुक्रासंनिधाने  
तद्-आश्रमं गतेन दण्ड-नाम्ना राज्ञा  
अरजा-नामिकायास् तत्-कन्याया बलात्कारेणोपभोगः ॥ १ ॥
</details>

<details open><summary>विश्वास-प्रस्तुतिः</summary>

एतदाख्याय रामाय महर्षिः कुम्भसंभवः ।  
अस्यामेवापरं वाक्यं कथायामुपचक्रमे ॥ १ ॥  
ततः स दण्डः काकुत्स्थ बहुवर्षगणायुतम् ।  
अकरोत्तत्र दान्तात्मा राज्यं निहतकण्टकम् ॥ २ ॥
</details>

<details><summary>मूलम्</summary>

एतदाख्याय रामाय महर्षिः कुम्भसंभवः ।  
अस्यामेवापरं वाक्यं कथायामुपचक्रमे ॥ १ ॥  
ततः स दण्डः काकुत्स्थ बहुवर्षगणायुतम् ।  
अकरोत्तत्र दान्तात्मा राज्यं निहतकण्टकम् ॥ २ ॥
</details>

<details><summary>व्याख्या</summary>

एतदित्यादि ॥ अस्यामेवापरं वाक्यमिति । प्रोक्तदानकथायामेव संबद्धं अपरं तत्पृष्टोत्तरभूतं कथान्तरमित्यर्थः ॥ १-२ ॥
</details>

<details open><summary>विश्वास-प्रस्तुतिः</summary>

अथ काले तु कस्मिंश्चिद्राजा भार्गवमाश्रमम् ।  
रमणीयमुपाक्रामच्चैत्रे मासि मनोहरे ॥ ३ ॥
</details>

<details><summary>मूलम्</summary>

अथ काले तु कस्मिंश्चिद्राजा भार्गवमाश्रमम् ।  
रमणीयमुपाक्रामच्चैत्रे मासि मनोहरे ॥ ३ ॥
</details>

<details><summary>व्याख्या</summary>

भार्गवः शुक्रः तस्यायमपि भार्गवः तम् ॥ ३ ॥
</details>

<details open><summary>विश्वास-प्रस्तुतिः</summary>

तत्र भार्गवकन्यां स रूपेणाप्रतिमां भुवि ।  
विचरन्तीं वनोद्देशे दण्डोपश्यदनुत्तमाम् ॥ ४ ॥  
स दृष्ट्वा तां सुदुर्मेधा अनङ्गशरपीडितः ।  
अभिगम्य सुसंविग्नां कन्यां वचनमब्रवीत् ॥ ५ ॥  
कुतस्त्वमसि सुश्रोणि कस्य वाऽसि सुता शुभे ।  
पीडितोऽहमनङ्गेन गच्छामि त्वां शुभानने ॥ ६ ॥  
तस्य चैवंब्रुवाणस्य मोहोन्मत्तस्य कामिनः ।  
भार्गवी प्रत्युवाचेदं वचः सानुनयं नृपम् ॥ ७ ॥  
भार्गवस्य सुतां विद्धि देवस्याक्लिष्टकर्मणः ।  
अरजांनाम राजेन्द्र ज्येष्ठामाश्रमवासिनीम् ॥ ८ ॥  
मा मां स्पृश बलाद्राजन्कन्या पितृवशा ह्यहम् ।  
गुरुः पिता मे राजेन्द्र त्वं च शिष्यो महात्मनः ।  
व्यसनं सुमहत्क्रुद्धः स ते दद्यान्महातपाः ॥ ९ ॥
</details>

<details><summary>मूलम्</summary>

तत्र भार्गवकन्यां स रूपेणाप्रतिमां भुवि ।  
विचरन्तीं वनोद्देशे दण्डोपश्यदनुत्तमाम् ॥ ४ ॥  
स दृष्ट्वा तां सुदुर्मेधा अनङ्गशरपीडितः ।  
अभिगम्य सुसंविग्नां कन्यां वचनमब्रवीत् ॥ ५ ॥  
कुतस्त्वमसि सुश्रोणि कस्य वाऽसि सुता शुभे ।  
पीडितोऽहमनङ्गेन गच्छामि त्वां शुभानने ॥ ६ ॥  
तस्य चैवंब्रुवाणस्य मोहोन्मत्तस्य कामिनः ।  
भार्गवी प्रत्युवाचेदं वचः सानुनयं नृपम् ॥ ७ ॥  
भार्गवस्य सुतां विद्धि देवस्याक्लिष्टकर्मणः ।  
अरजांनाम राजेन्द्र ज्येष्ठामाश्रमवासिनीम् ॥ ८ ॥  
मा मां स्पृश बलाद्राजन्कन्या पितृवशा ह्यहम् ।  
गुरुः पिता मे राजेन्द्र त्वं च शिष्यो महात्मनः ।  
व्यसनं सुमहत्क्रुद्धः स ते दद्यान्महातपाः ॥ ९ ॥
</details>

<details><summary>व्याख्या</summary>

मोहेन काममोहेन । उन्मत्तः उचितानुचितवचनकर्मविवेकरहितः ॥ ७-९ ॥
</details>

<details open><summary>विश्वास-प्रस्तुतिः</summary>

यदि वाऽन्यन्मया कार्यं धर्मदृष्टेन सत्पथा ।  
वरयस्व नृपश्रेष्ठ पितरं मे महाद्युतिम् ॥ १० ॥
</details>

<details><summary>मूलम्</summary>

यदि वाऽन्यन्मया कार्यं धर्मदृष्टेन सत्पथा ।  
वरयस्व नृपश्रेष्ठ पितरं मे महाद्युतिम् ॥ १० ॥
</details>

<details><summary>व्याख्या</summary>

यदि वा अन्यत् कामभोगानुकूलम् ॥ १० ॥
</details>

<details open><summary>विश्वास-प्रस्तुतिः</summary>

अन्यथा तु फलं तुभ्यं भवेद्धोराभिसंहितम् ।  
क्रोधेन हि पिता मेऽसौ त्रैलोक्यमपि निर्दहेत् ॥ ११ ॥  
दास्यते चानवद्याङ्ग तव मां याचितः पिता ॥ १२ ॥  
एवंब्रुवाणामरजां दण्डः कामवशं गतः ।  
प्रत्युवाचं मदोन्मत्तः शिरस्याधाय चाञ्जलिम् ॥ १३ ॥
</details>

<details><summary>मूलम्</summary>

अन्यथा तु फलं तुभ्यं भवेद्धोराभिसंहितम् ।  
क्रोधेन हि पिता मेऽसौ त्रैलोक्यमपि निर्दहेत् ॥ ११ ॥  
दास्यते चानवद्याङ्ग तव मां याचितः पिता ॥ १२ ॥  
एवंब्रुवाणामरजां दण्डः कामवशं गतः ।  
प्रत्युवाचं मदोन्मत्तः शिरस्याधाय चाञ्जलिम् ॥ १३ ॥
</details>

<details><summary>व्याख्या</summary>

घोराभिसंहितं महानर्थसंबद्धम् ॥ ११-१३ ॥
</details>

<details open><summary>विश्वास-प्रस्तुतिः</summary>

प्रसादं कुरु सुश्रोणि न कालं क्षेप्तुमर्हसि ।  
त्वत्कृते हि मम प्राणा विदीर्यन्ते वरानने ॥ १४ ॥
</details>

<details><summary>मूलम्</summary>

प्रसादं कुरु सुश्रोणि न कालं क्षेप्तुमर्हसि ।  
त्वत्कृते हि मम प्राणा विदीर्यन्ते वरानने ॥ १४ ॥
</details>

<details><summary>व्याख्या</summary>

कालं क्षेप्तुं विलम्बं कर्तुमित्यर्थः ॥ १४ ॥
</details>

<details open><summary>विश्वास-प्रस्तुतिः</summary>

त्वां प्राप्य मे वधो वा स्याच्छापो वा यदि दारुणः ।  
भक्तं भजस्व मां भीरु भजमानं सुविह्वलम् ॥ १५ ॥
</details>

<details><summary>मूलम्</summary>

त्वां प्राप्य मे वधो वा स्याच्छापो वा यदि दारुणः ।  
भक्तं भजस्व मां भीरु भजमानं सुविह्वलम् ॥ १५ ॥
</details>

<details><summary>व्याख्या</summary>

त्वां प्राप्य मे यदि वधादिर्भवेत् । भवतु नामेति शेषः ॥ १५ ॥
</details>

<details open><summary>विश्वास-प्रस्तुतिः</summary>

एवमुक्त्वा तु तां कन्यां दोर्भ्यां गृह्य बलाद्बली ।  
विस्फुरन्तीं यथाकामं मैथुनायोपचक्रमे ॥ १६ ॥
</details>

<details><summary>मूलम्</summary>

एवमुक्त्वा तु तां कन्यां दोर्भ्यां गृह्य बलाद्बली ।  
विस्फुरन्तीं यथाकामं मैथुनायोपचक्रमे ॥ १६ ॥
</details>

<details><summary>व्याख्या</summary>

विस्फुरन्तीं विलुठन्तीम् ॥ १६ ॥
</details>

<details open><summary>विश्वास-प्रस्तुतिः</summary>

एतमर्थं महाघोरं दण्डः कृत्वा सुदारुणम् ।  
नगरं प्रययावाशु मधुमन्तमनुत्तमम् ॥ १७ ॥  
अरजापि रुदन्ती सा आश्रमस्याविदूरतः ।  
प्रतीक्षन्ती सुसंत्रस्ता पितरं देवसन्निभम् ॥ १८ ॥
</details>

<details><summary>मूलम्</summary>

एतमर्थं महाघोरं दण्डः कृत्वा सुदारुणम् ।  
नगरं प्रययावाशु मधुमन्तमनुत्तमम् ॥ १७ ॥  
अरजापि रुदन्ती सा आश्रमस्याविदूरतः ।  
प्रतीक्षन्ती सुसंत्रस्ता पितरं देवसन्निभम् ॥ १८ ॥
</details>

<details><summary>व्याख्या</summary>

प्रतीक्षन्ती पितरमास्त इति शेषः । प्रतीक्षन्ते स्म संत्रस्तेति पाठः ॥ १८ ॥
</details>

<details open><summary>विश्वास-प्रस्तुतिः</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अशीतितमःसर्गः॥ ८० ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने अशीतितमः सर्गः ॥ ८० ॥
</details>

<details><summary>मूलम्</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अशीतितमःसर्गः॥ ८० ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने अशीतितमः सर्गः ॥ ८० ॥
</details>

