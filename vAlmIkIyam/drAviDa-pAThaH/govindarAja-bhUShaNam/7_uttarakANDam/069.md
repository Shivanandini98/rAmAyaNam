+++
title = "०६९"

+++
**श्रीमद्रामायणे वाल्मीकीये आदिकाव्ये उत्तरकाण्डे एकोनसप्ततितमः सर्गः**

शत्रुघ्नेन युद्धे लवणासुरवधः ॥ १ ॥

**तच्छ्रुत्वा भाषितं तस्य शत्रुघ्नस्य महात्मनः ।**

**क्रोधमाहारयत्तीव्रं तिष्ठ तिष्ठेति चाब्रवीत् ॥ १ ॥**

**पाणौ पाणिं विनिष्पिष्य दन्तान्कटकटाप्य च ।**

**लवणो रघुशार्दूलमाह्वयामास चासकृत् ॥ २ ॥**

**तमाह्वयन्तं सौमित्रिर्लवणं घोरदर्शनम् ।**

**शत्रुघ्नो देवशत्रुघ्न इदं वचनमब्रवीत् ॥ ३ ॥**

**न शत्रुघ्नस्तथा जातो यथाऽन्ये निर्जितास्त्वया ।**

**तदद्य बाणाभिहतो व्रज त्वं यमसादनम् ॥ ४ ॥**

**ऋषयोप्यद्य पापात्मन्मया त्वां निहतं रणे ।**

**पश्यन्तु विप्रा विद्वांसस्त्रिदशा इव रावणम् ॥ ५ ॥**

**त्वयि मद्बाणनिर्दग्धे पतितेऽद्य निशाचर ।**

**पुरे जनपदे चापि क्षेममेव भविष्यति ॥ ६ ॥**

**अद्य मद्बाहुनिष्क्रान्तः शरो वज्रनिभाननः ।**

**प्रवेक्ष्यते ते हृदयं पद्ममंशुरिवार्कजः ॥ ७ ॥**

**एवमुक्तो महावृक्षं लवणः क्रोधमूर्च्छितः ।**

**शत्रुघ्नोरसि चिक्षेप स च तं शतधाऽच्छिनत् ॥ ८ ॥**

**तद्दृष्ट्वा विफलं कर्म राक्षसः पुनरेव तु ।**

**पादपान्सुबहून्गृह शत्रुघ्नायासृजद्बली ॥ ९ ॥**

अथ लवणवधः तच्छ्रुवेत्यादि ॥ १-९ ॥

****

**शत्रुघ्नश्चापि तेजस्वी वृक्षानापततो बहून् ।**

**त्रिभिश्चतुर्भिरेकैकं चिच्छेद नतपर्वभिः ॥ १० ॥**

**ततो बाणमयं वर्षं व्यसृजद्राक्षसोरसि ।**

**शत्रुघ्नो वीर्यसंपन्नो विव्यथे न स राक्षसः ॥ ११ ॥**

**ततः प्रहस्य लवणो वृक्षमुद्यम्य वीर्यवान् ।**

**शिरस्यभ्यहनच्छूर स्रस्ताङ्गः स मुमोह वै ॥ १२ ॥**

**तस्मिन्निपतिते वीरे हाहाकारो महानभूत् ।**

**ऋषीणां देवसङ्घानां गन्धर्वाप्सरसां तथा ॥ १३ ॥**

एकैकमिति । वृक्षमिति शेषः ॥ १०-१३ ॥

****

**तमवज्ञाय तु हतं शत्रुघ्नं भुवि पातितम् ।**

**रक्षो लब्धान्तरमपि न विवेश स्वमालयम् ॥ १४ ॥**

**नापि शूलं प्रजग्राह तं दृष्ट्वा भुवि पातितम् ।**

**ततो हत इति ज्ञात्वा तान्भक्षान्समुदावहत् ॥ १५ ॥**

**मुहूर्ताल्लब्धसंज्ञस्तु पुनस्तस्थौ धृतायुधः ।**

**शत्रुघ्नो वै पुरद्वारि ऋषिभिः संप्रपूजितः ॥ १६ ॥**

**ततो दिव्यममोघं तं जग्राह शरमुत्तमम् ।**

**ज्वलन्तं तेजसा घोरं पूरयन्तं दिशो दश ॥ १७ ॥**

**वज्राननं वज्रवेगं मेरुमन्दरसन्निभम् ।**

**नतं पर्वसु सर्वेषु संयुगेष्वपराजितम् ॥ १८ ॥**

लब्धान्तरमपि शूलग्रहणं प्रति लब्धावकाशमपीत्यर्थः ॥ १४-१८ ॥

****

**असृक्चन्दनदिग्धाङ्गं चारुपत्रं पतत्रिणम् ।**

**दानवेन्द्राचलेन्द्राणामसुराणां च दारणम् ॥ १९ ॥**

**तं दीप्तमिव कालागिं युगान्ते समुपस्थिते ।**

**दृष्ट्वा सर्वाणि भूतानि परित्रासमुपागमन् ॥ २० ॥**

**सदेवासुरगन्धर्वं मुनिभिः साप्सरोगणम् ।**

**जगद्धि सर्वमस्वस्थं पितामहमुपस्थितम् ॥ २१ ॥**

**उवाच देवदेवेशं वरदं प्रपितामहम् ।**

**कच्चिल्लोकक्षयो देव संप्राप्तो वा युगक्षयः ॥ २२ ॥**

**नेदृशं दृष्टपूर्वं च न श्रुतं प्रपितामह ।**

**देवानां भय संमोहो लोकानां संक्षयं प्रति ॥ २३ ॥**

**तेषां तद्वचनं श्रुत्वा ब्रह्मा लोकपितामहः ।**

**भयकारणमाचष्ट लोकानामभयङ्करः ।**

**उवाच मधुरां वाण शृणुध्वं सर्वदेवताः ॥ २४ ॥**

**वधाय लवणस्याजौ शरः शत्रुघ्नधारितः ।**

**तेजसा तस्य संमूढाः सर्वे स्म सुरसत्तमाः ॥ २५ ॥**

**एष पूर्वस्य देवस्य लोककर्तुः सनातनः ।**

**शरस्तेजोमयो वत्स येन वै भयमागतम् ॥ २६ ॥**

असृक्चन्दनदिग्धाङ्गं असृग्रूपैश्चन्दनैः लिप्तदेहं । पतत्रिणं बाणं । दानवेन्द्ररूपाः अचलेन्द्राः तेषां दारणं ॥ १९-२६ ॥

****

**एष वै कैटभस्यार्थे मधुनश्च महाशरः ।**

**सृष्टो महात्मना तेन वधार्थे दैत्ययोस्तयोः ॥ २७ ॥**

तेन भगवतेत्यर्थः ॥ २७ ॥

****

**एक एव प्रजानाति विष्णुस्तेजोमयं शरम् ।**

**एषा एव तनुः पूर्वा विष्णोस्तस्य महात्मनः ॥ २८ ॥**

महात्मनस्तस्य विष्णोरेषा शरमयी तनुरेव पूर्वा प्राचीनमूर्तिः । एषा एवेत्यसंधिरार्षः ॥ २८ ॥

****

**इतो गच्छत पश्यध्वं वध्यमानं महात्मना ।**

**रामानुजेन वीरेण लवणं राक्षसोत्तमम् ॥ २९ ॥**

**तस्य ते देवदेवस्य निशम्य वचनं सुराः ।**

**आजग्मुर्यत्र युध्येते शत्रुघ्नलवणावुभौ ॥ ३० ॥**

**तं शरं दिव्यसंकाशं शत्रुघ्नकरधारितम् ।**

**ददृशुः सर्वभूतानि युगान्ताग्निमिवोत्थितम् ॥ ३१ ॥**

**आकाशमावृतं दृष्ट्वा देवैर्हि रघुनन्दनः ।**

**सिंहनादं भृशं कृत्वा ददर्श लवणं पुनः ॥ ३२ ॥**

**आहूतश्च पुनस्तेन शत्रुघ्नेन महात्मना ।**

**लवणः क्रोधसंयुक्तो युद्धाय समुपस्थितः ॥ ३३ ॥**

**आ कर्णात्स विकृष्याथ तद्धनुर्धन्विनां वरः ।**

**तं मुमोच महाबाणं लवणस्य महोरसि ॥ ३४ ॥**

**उरस्तस्य विदार्याशु प्रिविवेश रसातलम् ॥ ३५ ॥**

**गत्वा रसातलं दिव्यः शरो विबुधपूजितः ।**

**पुनरेवागमत्तूणमिक्ष्वाकुकुलनन्दनम् ॥ ३६ ॥**

**शत्रुघ्नशरनिर्भिन्नो लवणः स निशाचरः ।**

**पपात सहसा भूमौ वज्राहत इवाचलः ॥ ३७ ॥**

**तच्च शूलं महत्तेन हते लवणराक्षसे ।**

**पश्यतां सर्वदेवानां रुद्रस्य वशमन्वगात् ॥ ३८ ॥**

**एकेषुपातेन भृशं निपात्य लोकत्रयस्यापि रघुप्रवीरः ।**

**विनिर्बभावुत्तमचापबाणस्तमः प्रणुद्येव सहस्ररश्मिः ॥ ३९ ॥**

**ततो हि देवा ऋषिपन्नगाश्च प्रपूजिरे ह्यप्सरसश्च सर्वाः ।**

**दिष्ट्या जयो दाशरथेरवासस्त्यक्त्वा भयं सर्प इव प्रशान्तः ॥ ४० ॥**

वध्यमानं लवणमिति संबन्धः ॥ २९-४० ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकोनसप्ततितमः सर्गः ॥ ६९ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने एकोनसप्ततितमः सर्गः ॥ ६९ ॥**
