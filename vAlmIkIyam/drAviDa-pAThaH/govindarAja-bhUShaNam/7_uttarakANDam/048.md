+++
title = "०४८"

+++
**श्रीमद्रामायणे वाल्मीकीये आदिकाव्ये उत्तरकाण्डे अष्टचत्वारिंशः सर्गः**

लक्ष्मणमुखाद्राम नियोगश्रवणमात्रेणपतितमूर्च्छितयासीतया क्रमेणसंज्ञाधिगमेन लक्ष्मणंप्रति रामायसप्रणामं स्वसंदेशनिवेदनचोदना ॥ १ ॥ लक्ष्मणे सप्रणामसान्त्वनं सीतात्यागपूर्वकंनौकारोहणेन गङ्गोत्तरतीरमेत्य रथारोहणेनदृष्टिपथमतिकान्ते सीतयाशोका -दुच्चैरोदनम् ॥ २ ॥

**लक्ष्मणस्य वचः श्रुत्वा दारुणं जनकात्मजा ।**

**परं विषादमागम्य वैदेही निपपात है ॥ १ ॥**

**सा मुहूर्तमिवासंज्ञा बाष्पपर्याकुलेक्षणा ।**

**लक्ष्मणं दीनया वाचा उवाच जनकात्मजा ॥ २ ॥**

बाष्पव्याकुलितेक्षणेत्यनेन पुनः संज्ञाप्राप्तिः सूचिता ॥ २ ॥

****

**मामिकेयं तनुर्नूनं सृष्टा दुःखाय लक्ष्मण ।**

**धात्रा यस्यास्तथा मेऽद्य दुःखमूर्तिः प्रदृश्यते ॥ ३ ॥**

**किंनु पापं कृतं पूर्वं को वा दारैर्वियोजितः ।**

**याऽहं शुद्धसमाचारा त्यक्ता नृपतिना सती ॥ ४ ॥**

मामिकेयं तनुः धात्रा दुःखायैव सृष्टा । यस्मात्कारणात् यस्या मे दुःखमूर्तिः प्रदृश्यते ॥ ३-४ ॥

****

**पुराऽहमाश्रमे वासं रामपादानुवर्तिनी ।**

**अनुरुध्यापि सौमित्रे दुःखे च परिवर्तिनी ॥ ५ ॥**

अनुरुध्यापि सोढ्वापि ॥ ५ ॥

****

**सा कथं ह्याश्रमे सौम्य वत्स्यामि विजनीकृता ।**

**आख्यास्यामि च कस्याहं दुःखं दुःखपरायणा ॥ ६ ॥**

**किंनु वक्ष्यामि मुनिषु कर्म वा सत्कृतं च किम् ।**

**कस्मिंश्चित्कारणे त्यक्ता राघवेण महात्मना ॥ ७ ॥**

विजनीकृता इष्टजनविरहिता कृता ॥ ६-७ ॥

****

**न खल्वद्यैव सौमित्रे जीवितं जाह्नवीजले ।**

**त्यजेयं राजवंशस्तु भर्तुर्मे परिहास्यते ॥ ८ ॥**

न खल्विति । त्यजेयं राजवंशस्तु भर्तुर्मे परिहास्यते इत्युत्तरार्धपाठः । अत्यागकारणमुच्यते । राजवंशः राजसन्तानः । परिहास्यते विच्छिद्यते । मयि गर्भस्य विद्यमानत्वादिति शेषः । मया देहो धर्तव्य इति भावः । यद्वा । त्यजेयं राघवं वंशे भर्तुर्मा परिहास्यतीति पाठः । रामकृतक्रौर्यादद्यैव जाह्नवीजले जीवस्त्यक्तव्यः । तथापि तं न त्यजेयं । कुतो भर्तुर्वंशे निष्कलङ्के राघवमेकं मा परिहास्यति मा परिहसतु । व्यत्ययस्त्वार्षः । जीवितत्यागे स्त्रीहत्यामूलोपवादः रामस्य स्यादिति भावः । अद्यैवेत्यनेन प्रसवानन्तरंतु त्याज्यमेवेत्यर्थः ॥ ८ ॥

****

**यथाज्ञं कुरु सौमित्रे त्यज मां दुःखभागिनीम् ।**

**निदेशे स्थीयतां राज्ञः शृणु चेदं वचो मम ॥ ९ ॥**

त्वंतु राजशासनं कुर्वित्याह-यथाज्ञमिति ॥ ९ ॥

****

**श्वश्रूणामविशेषेण प्राञ्जलिप्रग्रहेण च ।**

**शिरसावन्ध चरणौ कुशलं ब्रूहि पार्थिवम् ॥ १० ॥**

**शिरसाऽभिनतो ब्रूयाः सर्वासामेव लक्ष्मण ।**

**वक्तव्यश्चापि नृपतिर्धर्मेषु सुसमाहितः ॥ ११ ॥**

**जानासि च यथा शुद्धा सीता तत्त्वेन राघव ।**

**भक्त्या च परया युक्ता हिता च तव नित्यशः ॥ १२ ॥**

चरणौ आवन्द्येति । मदर्थमिति शेषः ॥ १०-१२ ॥

****

**अहं त्यक्ता त्वया वीर अयशोभीरुणा जने ।**

**यच्च ते वचनीयं स्यादपवादसमुत्थितम् ।**

**मया हि परिहर्तव्यं त्वं हि मे परमा गतिः ॥ १३ ॥**

**वक्तव्यश्चेति नृपतिर्धर्मेण सुसमाहितः ।**

**यथा भ्रातृषु वर्तेथास्तथा पौरेषु नित्यदा ॥ १४ ॥**

**परमो ह्येष धर्मस्ते तस्मात्कीर्तिरनुत्तमा ।**

**यत्तु पौरजनो राजन्धर्मेण समवाप्नुयात् ॥ १५ ॥**

**अहं तु नानुशोचामि स्वशरीरं नरर्षभ ।**

**यथापवादं पौराणां तथैव रघुनन्दन ॥ १६ ॥**

**पतिर्हि देवता नार्याः पतिर्बन्धुः पतिर्गुरुः ।**

**प्राणैरपि प्रियं तस्माद्भर्तुः कार्यं विशेषतः ॥ १७ ॥**

अयशोभीरुणैव त्वया व्यक्ता अन्यथानेत्यर्थः । वचनीयं जुगुप्सनं । तन्मया परिहर्तव्यं । त्वदाज्ञया वनस्थल इति शेषः ॥ १३-१७ ॥

****

**इति मद्वचनाद्रामो वक्तव्यो मम संग्रहः ।**

**\[ पुनरप्याह सौमित्रिं शोकवेगसमाप्लुता । \]**

**निरीक्ष्य माऽद्य गच्छ त्वमृतुकालातिवर्तिनीम् ॥ १८ ॥**

**एवं ब्रुवन्त्यां सीतायां लक्ष्मणो दीनचेतनः ।**

**शिरसा वन्द्य धरणीं व्याहर्तुं न शशाक ह ॥ १९ ॥**

**प्रदक्षिणं च तां कृत्वा रुदन्नेव महास्वनः ।**

**ध्यात्वा मुहूर्तं तामाह किं मां वक्ष्यसि शोभने ॥ २० ॥**

**दृष्टपूर्वं न ते रूपं पादौ दृष्टौ तवानधे ।**

**कथमत्र हि पश्यामि रामेण रहितां वने ॥ २१ ॥**

**इत्युक्त्वा तां नमस्कृत्य पुनर्नावमुपारुहत् ।**

**आरुह्य च पुनर्नावं नाविकं चाभ्यचोदयत् ॥ २२ ॥**

**स गत्वा चोत्तरं तीरं शोकभारसमन्वितः ।**

**संमूढ इव दुःखेन रथमध्यारुहद्द्रुतम् ॥ २३ ॥**

**मुहुर्मुहुः परावृत्य दृष्ट्वा सीतामनाथवत् ।**

**चेष्टतीं परतीरस्थां लक्ष्मणः प्रययावथ ॥ २४ ॥**

**दूरस्थं रथमालोक्य लक्ष्मणं च मुहुर्मुहुः ।**

**निरीक्षमाणां तूद्विग्नां सीतां शोकः समाविशत् ॥ २५ ॥**

**सा दुःखभारावनता यशस्विनी यशोधना नाथमपश्यती सती ।**

**रुरोद सा बर्हिणनादिते वने महास्वनं दुःखपरायणा सती ॥ २६ ॥**

ऋतुकालातिवर्तिनीं गर्भलक्षणवतीं ॥ १८-२६ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अष्टचत्वारिंशः सर्गः ॥ ४८ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने अष्टचत्वारिंशः सर्गः ॥ ४८ ॥**
