+++
title = "०२३"

+++
**श्रीमद्रामायणे वाल्मीकीये आदिकाव्ये उत्तरकाण्डे त्रयोविंशस्सर्गः**

रावणेन मारीचप्रभृतिभिः सहरसातलेभोगवतीमेत्य वासुकिप्रमुखनागराजवशीकरण -पूर्वकं निवातकवचानांपुरमेय तैःसहमहासमरप्रवर्तनम् ॥ १ ॥ तन्त्राभ्यतरपराभवाभावेसत्वरमा -गतेनब्रह्मणा निवातकवचान्प्रत्युभयोःस्व वरमहिम्नाऽजय्यत्वकथनेन तेषांरावणेनसहाग्नि -साक्षिकंसख्यकरणम् ॥ २ ॥ ततोशमनगरंगतेनरावणेन कालकेयैः सहयुद्धे प्रमादाच्छूर्पणखा -भर्तुर्विद्युजिह्वस्य हननम् ॥ ३ ॥ ततोवरुणलोकंगतेनरावणेन रणसमाहूतेषुवरुणसुतेषु वरदृप्तेनतेनरणधरण्यांपातितेषु सारथिभिस्तेषांगृहप्रापणम् ॥ ४ ॥ रावणेन रणायवरुणाह्वाने तन्मन्त्रिणाप्रहसेन वरुणब्रह्मलोकेस्थितिनिवेदने रावणेन जयघोषणपूर्वकं सहमहस्तादिभि -र्लङ्कांप्रतिप्रस्थानम् ॥ ५ ॥

**ततो जित्वा दशग्रीवो यमं त्रिदशपुङ्गवम् ।**

**रावणस्तु रणश्लाघी स्वसहायान्ददर्श ह ॥ १ ॥**

**ततो रुधिरसिक्ताङ्गं प्रहारैर्जर्जरीकृतम् ।**

**रावणं राक्षसा दृष्ट्वा हृष्टवत्समुपागमन् ॥ २ ॥**

**जयेन वर्धयित्वा च मारीचप्रमुखास्ततः ।**

**पुष्पकं भेजिरे सर्वे सान्त्विता रावणेन तु ॥ ३ ॥**

हृष्टवत् यमादपि कथंचिन्मुक्ता इति हृष्टाः सन्तः ॥ २-३ ॥

****

**ततो रसातलं गच्छन्नविष्टः पयसां निधिम् ।**

**दैत्योरगगणाध्युष्टं वरुणेन सुरक्षितम् ॥ ४ ॥**

रसातलं गच्छन् पयसां निधिं प्रविष्टः । मार्गवशादिति शेषः ॥ ४ ॥

****

**स तु भोगवतीं गत्वा पुरीं वासुकिपालिताम् ।**

**कृत्वा नागान्वशे हृष्टो ययौ मणिमयीं पुरीम् ॥ ५ ॥**

भोगवती नाम समुद्राधः पाताललोकवर्तिनी नागपुरी । तत्र नागान् स्ववशे कृत्वा स्वीयत्वेन स्थापयित्वा ॥ ५ ॥

****

**निवातकवचास्तत्र दैत्या लब्धवरा वसन् ।**

**राक्षसांस्तान्समागम्य युद्धाय समुपाह्वयत् ॥ ६ ॥**

**ते तु सर्वे सुविक्रान्ता दैतेया बलशालिनः ।**

**नानाप्रहरणास्तत्र प्रहृष्टा युद्धदुर्मदाः ॥ ७ ॥**

**शूलैस्त्रिशूलैः कुलिशैः पट्टिशासिपरश्वधैः ।**

**अन्योन्यं बिभिदुः क्रुद्धा राक्षसा दानवास्तथा ॥ ८ ॥**

**तेषां तु युध्यमानानां साग्रः संवत्सरो गतः ।**

**न चान्यतरयोस्तत्र विजयो वा क्षयोपि वा ॥ ९ ॥**

**ततः पितामहस्तत्र त्रैलोक्यगतिरव्ययः ।**

**आजगाम द्रुतं देवो विमानवरमास्थितः ॥ १० ॥**

वसन् अवसन् । लब्धवराः । ब्रह्मणइतिशेषः ॥ ६-१० ॥

****

**निवातकवचानां तु निवार्य रणकर्म तत् ।**

**वृद्धः पितामहो वाक्यमुवाच विदितार्थवत् ॥ ११ ॥**

**न ह्ययं रावणो युद्धे शक्यो जेतुं सुरासुरैः ।**

**न भवन्तः क्षयं नेतुमपि सामरदानवैः ॥ १२ ॥**

वृद्धः सर्वदेवासुरकूटस्थः । विदितार्थवत् वाक्यमित्यन्वयः ॥ ११-१२ ॥

****

**राक्षसस्य सखित्वं च भवद्भिः सह रोचते ।**

**अविभक्ताश्च सर्वार्थाः सुहृदां नात्र संशयः ॥ १३ ॥**

**ततोग्निसाक्षिकं सख्यं कृतवांस्तत्र रावणः ।**

**निवातकवचैः सार्धं प्रीतिमानभवत्तदा ॥ १४ ॥**

**अर्थतस्तैर्यथान्यायं संवत्सरमथोषितः ।**

**स्वपुरान्निर्विशेषं च प्रियं प्राप्तो दशाननः ॥ १५ ॥**

रोचते । कर्तव्यत्वेन ममेति शेषः । सख्यप्रयोजनं दर्शयति- अविभक्ता इति ॥ १३-१५ ॥

****

**ततोपधार्य मायानां शतमेकं समाप्तवान् ।**

**सलिलेन्द्रपुरान्वेषी भ्रमति स्म रसातलम् ॥ १६ ॥**

उपधार्य अनुसृत्य । मायानां असुरमायायोगविद्यानां ॥ १६ ॥

****

**ततोश्मनगरं नाम कालकेयैरधिष्ठितम् ।**

**गत्वा तु कालकेयांश्च हत्वा तत्र बलोत्कटान् ॥ १७ ॥**

तत इत्यादि श्लोकचतुष्कमेकं वाक्यं ॥ १७ ॥

****

**शूर्पणख्याश्च भर्तारमसिना प्राच्छिनत्तदा ।**

**श्यालं च बलवन्तं च विद्युजिह्वं बलोत्कटम् ।**

**जिह्वया संलिहन्तं च राक्षसं समरे तथा ॥ १८ ॥**

**तं विजित्य मुहूर्तेन जघ्ने दैत्यांश्चतुः शतम् ॥ १९ ॥**

**ततः पाण्डुरमेघाभं कैलासमिव भास्वरम् ।**

**वरुणस्यालयं दिव्यमपश्यद्राक्षसाधिपः ॥ २० ॥**

श्यालस्य च्छेदे निमित्तमाह । राक्षसान् स्वकीयान् जिह्वया संलिहन्तं आस्वादयन्तं भक्षयन्तमिति यावत् ॥ १८-२० ॥

****

**क्षरन्तीं च पयस्तत्र सुरभिं गामवस्थिताम् ।**

**यस्याः पयोभिनिष्यन्दात्क्षीरोदो नाम सागरः ॥ २१ ॥**

सुरभिमित्यत्रापि अपश्यदित्यनुकर्षः । सागर इति । समभवदिति शेषः ॥ २१ ॥

****

**ददर्श रावणस्तत्र गोवृषेन्द्रवरारणिम् ।**

**यस्माच्चन्द्रः प्रभवति शीतरश्मिर्निशाकरः ॥ २२ ॥**

गोवृषेन्द्रस्य रुद्रवृषभस्य वरारणिं साक्षान्मातरं । यस्माच्चन्द्र इति । इन्दूत्पादकः क्षीरसमुद्र इत्यर्थः । एवमुत्तरत्रापि यच्छब्दा व्याख्येयाः ॥ २२ ॥

****

**यं समाश्रित्य जीवन्ति फेनपाः परमर्षयः ।**

**अमृतं यत्र चोत्पन्नं स्वधा च स्वधभोजिनाम् ॥ २३ ॥**

**यां ब्रुवन्ति नरा लोके सुरभिं नाम नामतः ।**

**प्रदक्षिणं तु तां कृत्वा रावणः परमाद्भुताम् ।**

**प्रविवेश महाघोरं गुप्तं बहुविधैर्बलैः ॥ २४ ॥**

स्वधभोजिनामिति । ह्रस्व आर्षः । स्वधाभोजिनां पितॄणां । स्वधा पितृभक्षं कव्यं ॥ २३-२४ ॥

****

**ततोधाराशताकीर्णं शारदाभ्रनिभं तदा ।**

**नित्यप्रहृष्टं ददृशे वरुणस्य गृहोत्तमम् ॥ २५ ॥**

**ततो हत्वा बलाध्यक्षान्समरे तैश्च ताडितः ।**

**अब्रवीच्च ततो योधान्राजा शीघ्रं निवेद्यताम् ॥ २६ ॥**

धाराशताकीर्णं जलधाराशतैराकीर्णं ॥ २५-२६ ॥

****

**युद्धार्थी रावणः प्राप्तस्तस्य युद्धं प्रदीयताम् ।**

**वद वा न भयं तेऽस्ति निर्जितोस्मीति साञ्जलिः ॥ २७ ॥**

निर्जितोस्मीति वद । एवं चेत्ते भयं नास्तीत्यब्रवीदिति निवेद्यतामित्यन्वयः ॥ २७ ॥

****

**एतस्मिन्नन्तरे क्रुद्धा वरुणस्य महात्मनः ।**

**पुत्राः पौत्राश्च निष्क्रामन्गौश्च पुष्कर एव च ॥ २८ ॥**

**ते तु वीर्यगुणोपेता बलैः परिवृताः स्वकैः ।**

**युङ्क्त्वा रथान्कामगमानुद्यद्भास्करवर्चसः ॥ २९ ॥**

**ततो युद्धं समभवद्दारुणं रोमहर्षणम् ।**

**सलिलेन्द्रस्य पुत्राणां रावणस्य च धीमतः ॥ ३० ॥**

**अमात्यैश्च महावीर्यैर्दशग्रीवस्य रक्षसः ।**

**वारुणं तद्बलं कृत्स्नं क्षणेन विनिपातितम् ॥ ३१ ॥**

**समीक्ष्य स्वबलं सङ्ख्ये वरुणस्य सुतास्तदा ।**

**अर्दिताः शरजालेन निवृत्ता रणकर्मणः ॥ ३२ ॥**

**महीतलगतास्ते तु रावणं दृश्य पुष्पके ।**

**आकाशमाशु विविशुः स्यन्दनैः शीघ्रगामिभिः ॥ ३३ ॥**

गौश्च पुष्करश्चेति पुत्राणां पौत्राणां च बलाध्यक्षौ ॥ २८-३३ ॥

****

**महदासीत्ततस्तेषां तुल्यस्थानमवाप्य तत् ।**

**आकाशयुद्धं तुमुलं देवदानवयोरिव ॥ ३४ ॥**

**ततस्ते रावणं युद्धे शरैः पावकसन्निभैः ।**

**विमुखीकृत्य संतुष्टा विनेदुर्विविधान् रवान् ॥ ३५ ॥**

**ततो महोदरः क्रुद्धो राजानं दृश्य धर्षितम् ।**

**त्यक्त्वा मृत्युभयं वीरो युद्धकाङ्क्षी व्यलोकयत् ॥ ३६ ॥**

**तेन ते दारुणा युद्धे कामगाः पवनोपमाः ।**

**महोदरेण गदया हता वै प्रययुः क्षितिम् ॥ ३७ ॥**

**तेषां वरुणपुत्राणां हत्वा योधान्हयाश्चतान् ।**

**मुमोचाशु महानादं विरथान्प्रेक्ष्य तान्स्थितान् ॥ ३८ ॥**

**ते तु तेषां रथाः साश्वाः सह सारथिभिर्हतैः ।**

**महोदरेण निहताः पतिताः पृथिवीतले ॥ ३९ ॥**

स्थानं आकाशरूपं । आकाशे युद्धं आकाशयुद्धं ॥ ३४-३९ ॥

****

**ते तु त्यक्त्वा रथान्पुत्रा वरुणस्य महात्मनः ।**

**आकाशे विष्ठिताः शूराः स्वप्रभावान्न विव्यथुः ॥ ४० ॥**

**धनूंषि कृत्वा सज्जानि विनिर्भिद्य महोदरम् ।**

**रावणं समरे क्रुद्धाः सहिताः समभिद्रवन् ॥ ४१ ॥**

**सायकैश्यापविभ्रष्टैर्वज्रकल्पैः सुदारुणैः ।**

**दारयन्ति स्म संक्रुद्धा मेघा इव महागिरिम् ॥ ४२ ॥**

**ततः क्रुद्धो दशग्रीवः कालाग्निरिव निर्गतः ।**

**शरवर्षैर्महाघोरस्तेषां मर्मस्वताडयत् ॥ ४३ ॥**

**ततस्तेनैव सहसा सीदन्ति स्म पदातयः ।**

**मुसलानि विचित्राणि ततो भल्लशतानि च ॥ ४४ ॥**

**पट्टिशांश्चैव शक्तीश्च शतघ्नीस्तोमरांस्तथा ।**

**पातयामास दुर्धर्षस्तेषामुपरि विष्ठितः ॥ ४५ ॥**

स्वप्रभावात् देवतात्वप्रभावात् ॥ ४०-४५ ॥

****

**अपविद्धास्तु ते वीरा विनिष्पेतुः पदातयः ।**

**महापङ्कमिवासाद्य कुञ्जराष्षष्टिहायनाः ॥ ४६ ॥**

**सीदमानान्सुतान्दृष्ट्वा विह्वलान्सुमहौजसः ।**

**ननाद रावणो हर्षान्महानम्बुधरो यथा ॥ ४७ ॥**

**ततो रक्षो महानादान्मुक्त्वा हन्ति स्म वारुणान् ।**

**नानाप्रहरणोपेतैर्धारापातैरिवाम्बुदः ॥ ४८ ॥**

**ततस्ते विमुखाः सर्वे पतिता धरणीतले ।**

**रणात्स्वपुरुषैः शीघ्रं गृहाण्येव प्रवेशिताः ॥ ४९ ॥**

षष्टिहायनं परिमाणं येषां ते षष्टिहायनाः ॥ ४६-४९ ॥

****

**तानब्रवीत्ततो रक्षो वरुणाय निवेद्यताम् ॥ ५० ॥**

**रावणं त्वब्रवीन्मन्त्री प्रहसो नाम वारुणः ।**

**गतः खलु महाराजो ब्रह्मलोकं जलेश्वरः ।**

**गान्धर्वं वरुणः श्रोतुं यं त्वमाह्वयसे युधि ॥ ५१ ॥**

**तत्किं तव वृथा वीर परिश्रम्य गते नृपे ।**

**ये तु सन्निहिता वीराः कुमारास्ते पराजिताः ॥ ५२ ॥**

**राक्षसेन्द्रस्तु तच्छ्रुत्वा नाम विश्राव्य चात्मनः ।**

**हर्षान्नादं विमुञ्चन्वै निष्क्रान्तो वरुणालयात् ॥ ५३**

**आगतस्तु पथा येन तेनैव विनिवृत्य सः ।**

**लङ्कामभिमुखो रक्षो नभस्थलगतो ययौ ॥ ५४ ॥**

वरुणस्यायं वारुणः ॥ ५०-५४ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे त्रयोविंशस्सर्गः ॥ २३ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने त्रयोविंशः सर्गः ॥ २३ ॥**
