+++
title = "०७४"

+++
**श्रीमद्रामायणे वाल्मीकीये आदिकाव्ये उत्तरकाण्डे चतुःसप्ततितमः सर्गः**

मृतपुत्रकब्राह्मणरोदनरवश्राविणारामेणवसिष्ठाद्यानयनपूर्वकं तान्प्रतिबालमरणकारण -प्रश्नः ॥ १ ॥ तत्रनारदेनरामंप्रतियुगचतुष्टयसंबन्धिचातुर्वर्ण्यधर्मनिरूपणपूर्वकं येनकेनापिस्ववर्ण -विरुद्धधर्माचरणेतस्य एतादृशाकालमरणादि रूपानर्थहेतुत्वोत्या प्रकृते तादृशविरुद्धधर्मा -चरणरतस्यकस्याप्यन्वेषणेनतद्दण्डनेसतिमृतबालकस्य पुनरुज्जीवनोक्तिः ॥ २ ॥

**तथा तु करुणं तस्य द्विजस्य परिदेवनम् ।**

**शुश्राव राघवः सर्वं दुःखशोकसमन्वितम् ॥ १ ॥**

**स दुःखेन च सन्तप्तो मन्त्रिणस्तानुपाह्वयत् ।**

**वसिष्ठं वामदेवं च भ्रातरौ सहनैगमान् ॥ २ ॥**

**ततो द्विजा वसिष्ठेन सार्धमष्टौ प्रवेशिताः ।**

**राजानं देवसंकाशं वर्धस्वेति ततोऽब्रुवन् ॥ ३ ॥**

**मार्कण्डेयोथ मौद्गल्यो वामदेवश्च काश्यपः ।**

**कात्यायनोथ जाबालिर्गौतमो नारदस्तथा ।**

**एते द्विजर्षभाः सर्वे आसनेषूपवेशिताः ॥ ४ ॥**

**महर्षीन्समनुप्राप्तानभिवाद्य कृताञ्जलिः ।**

**मन्त्रिणो नैगमांश्चैव यथार्हमनुकूलतः ॥ ५ ॥**

**तेषां समुपविष्टानां सर्वेषां दीप्ततेजसाम् ।**

**राघवः सर्वमाचष्टे द्विजोऽयमुपरोधते ॥ ६ ॥**

**तस्य तद्वचनं श्रुत्वा राज्ञो दीनस्य नारदः ।**

**प्रत्युवाच शुभं वाक्यमृषीणां सन्निधौ नृपम् ॥ ७ ॥**

राघवः द्विजोयं उपरोधत इति सर्वमाचष्टे ॥ ६-७ ॥

****

**शृणु राजन्यथाऽकाले प्राप्तो चालस्य संक्षयः ।**

**श्रुत्वा कर्तव्यतां राजन्कुरुष्व रघुनन्दन ॥ ८ ॥**

हे राजन् अकाले अयं बालसंक्षयः यथा येन प्रकारेण प्राप्तः तच्छृणु । ततस्तस्य प्रतिक्रियायाः कर्तव्यतां श्रुत्वा तत्कुरुष्व ॥ ८ ॥

****

**पुरा कृतयुगे राजन्ब्राह्मणा वै तपस्विनः ।**

**अब्राह्मणस्तदा राजन्न तपस्वी कथंचन ॥ ९ ॥**

प्रतिज्ञातमर्थमुपपादयितुं पीठिकामाह – पुरेत्यादि । त्रेतायुगे अनर्हस्य शूद्रस्य तपश्चरणमधर्मः । तेनायं बालवध इति वक्तुं चतुर्युगधर्माः क्रमेण चोच्यन्ते । कृतयुगे ब्राह्मणा एव तपस्विनो भवन्ति । अनशनप्रभृतिकायक्लेशकारिणो भवन्ति । ततस्तस्मादब्राह्मणः ब्राह्मणव्यतिरिक्तवर्णः कथंचन तपस्वी न भवति । नित्यनैमित्तिककर्ममात्रपर एव भवति ॥ ९ ॥

****

**तस्मिन्युगे प्रज्वलिते ब्रह्मभूते त्वनावृते ।**

**अमृत्यवस्तदा सर्वे जज्ञिरे दीर्घदर्शिनः ॥ १० ॥**

प्रज्वलिते तपसा दीप्ते । ब्रह्मभूते ब्राह्मणवर्णप्रधाने । अनावृते अज्ञानावरणरहिते । तस्मिन्युगे कृतयुगे । सर्व एव तदा अमृत्यवः मरणहेत्वधर्मलेशस्याप्यभावात् मरणरहिताः । अज्ञानानावृतत्वाद्दीर्घदर्शिनः अतीतानागतज्ञाश्च भवन्ति ॥ १० ॥

****

**ततस्त्रेतायुगं नाम मानवानां वपुष्मताम् ।**

**क्षत्रियास्तत्र जायन्ते पूर्वेण तपसाऽन्विताः ॥ ११ ॥**

ततः कृतयुगावसाने । वपुष्मतां दृढशरीराणां । मानवानां मनुवंशक्षत्रियाणां संबन्धि त्रेतायुगं नाम भवति । तत्प्रधानत्वात्तत्संबन्धित्वं । तत्र त्रेतायां । क्षत्रियाः पूर्णेन तपसान्विता जायन्ते ॥ ११ ॥

****

**वीर्येण तपसा चैव तेऽधिकाः पूर्वजन्मनि ।**

**मानवा ये महात्मानस्त्वत्र त्रेतायुगे युगे ॥ १२ ॥**

त्रेतायुगे तपस्विनो जाताः क्षत्रियाः कृतयुगे तपस्विभिर्ब्राह्मणैः किं तुल्याः नेत्याह-वीर्येणेति ॥ अत्र त्रेतायुगे युगे । त्रेतायुगाख्ये युगे । महात्मानो ये मानवाः सन्ति तदपेक्षया पूर्वजन्मनि पूर्वस्मिन् कृतयुगे ये मानवास्ते तपसा वीर्येण चाधिकाः ॥ १२ ॥

****

**ब्रह्म क्षत्रं च तत्सर्वं यत्पूर्वमपरं च यत् ।**

**युगयोरुभयोरासीत्समवीर्यसमन्वितम् ॥ १३ ॥**

त्रेतायुगब्राह्मणास्तुल्या एवेत्याह-ब्रह्मेति ॥ उभयोर्युगयोः कृतत्रेतयोः । कृते यद्ब्रह्म पूर्वमुत्कृष्टं यच्च त्रेतायामपकृष्टं क्षत्रं तदुभयं त्रेतायां समप्रधानमासीत् ॥ १३ ॥

****

**अपश्यंस्तु न ते सर्वे विशेषमधिकं ततः ।**

**स्थापनं चक्रिरे तत्र चातुर्वर्ण्यस्य संमतम् ॥ १४ ॥**

एतदेवाह-अपश्यन्निति ॥ सर्वे जनाः । ततः क्षत्रियात् । ब्राह्मणस्याधिकं विशेषं तु नापश्यन् । अपश्यन्तस्तु ते सर्व इति पाठः । तत्स्थापनमाचारभेदं वेदोदितं चक्रिरे । चातुर्वर्ण्यस्येत्यत्र स्वार्थेष्यञ् कृतयुगे तपस्तदभावाभ्यामुभयोर्वैलक्षण्यं स्पष्टं त्रेतायुगे उभयोरपि तपस्साम्यात् वैलक्षण्यकरमाचारभेदमकल्पयन्नित्यर्थः । एवं वैश्यशूद्रयोरपि वेदपुराणोक्ताचारव्यवस्थां महान्तोकल्पयन्नित्यर्थः ॥ १४ ॥

****

**तस्मिन्युगे प्रज्वलिते धर्मभूते ह्यनावृते ।**

**अधर्मः पादमेकं तु पातयत्पृथिवीतले ॥ १५ ॥**

धर्मभूते यज्ञादिधर्मप्रधाने । अनावृते अधर्मावरणरहिते । तस्मिन् त्रेतायुगे प्रवृत्ते अधर्मः पादं चतुर्थांशं पातयदपातयत् वर्तयामास । त्रेतायुगपुरुषाः कृतयुगपुरुषवद्विमलज्ञानरहिततया ब्रह्मज्ञानाधिकारशून्याः वर्णाश्रमधर्मानेवाचरन् । अतो विमलज्ञानाभावादधर्मः पादमवतीर्ण इत्यर्थः ॥ १५ ॥

****

**अधर्मेण हि संयुक्तस्तेजो मन्दं भविष्यति ॥ १६ ॥**

एवमीषत्पापसं-बन्धात्तदातनानां जनानां प्रभावः पूर्वयुगपुरुषेभ्यः क्षीणोभूदित्याह-अधर्मेणहीति ॥ भविष्यतीति भूते लट् ॥ १६ ॥

****

**आमिषं यच्च पूर्वेषां राजसं च मलं भृशम् ।**

**अनृतं नाम तद्भूतं पादेन पृथिवीतले ॥ १७ ॥**

एवं त्रेतायुगजनानां प्रभावस्याल्पत्वेन सत्यसंकल्पत्वाकृष्टपच्यत्वादिसिद्ध्यभावात् कृष्यादिकमेव जीवनोपायोभूदित्याह -आमिषमिति ॥ सर्वेषां कृतयुगब्राह्मणानां राज्ञां च भृशं मलं मलवन्निन्द्यमानमामिषं जीवनोपायः अनृतं कृषिः नाम प्रसिद्धं यदस्ति तत्पृथिवीतले पादेन भूतं स्थितं । कृतयुगपुरुषतुल्यवैभवाभावेनाकृष्टपच्यत्वाद्यभावात् त्रेतायुगपुरुषाणा -मनृतमेव जीवनोपायोभूदित्यर्थः । सेवा श्ववृत्तिरनृतं कृषिरुञ्छशिलं त्वृतं इत्यमरः ॥ १७ ॥

****

**अनृतं पातयित्वा तु पादमेकमधर्मतः ।**

**ततः प्रादुष्कृतं पूर्वमायुषः परिनिष्ठितम् ॥ १८ ॥**

एवमायुषः क्षयोप्यभूदित्याह-अनृतमिति ॥ अधर्मतः अधर्मस्तदेकं पादमनृतलक्षणं जीवनोपायं पातयित्वा निक्षिप्य । ततस्तेनैव पातेन पूर्वं प्रथममायुषः परिनिष्ठितं विनाशः प्रादुष्कृतं प्रादुर्भूतं । कृतयुगपुरुषापेक्षया त्रेतायुगपुरुषा न्यूनायुषोऽभव न्नित्यर्थः ॥ १८ ॥

****

**पतिते त्वनृते तस्मिन्नधर्मे च महीतले ।**

**शुभान्येवाचरल्लोकः सत्यधर्मपरायणः ॥ १९ ॥**

एवमनुभावस्यायुषःक्षये प्रवृत्ते सति भीताः सन्तः त्रेतायुगपुरुषाः शुभाचरणे निरता आसन्नित्याह-पतिते त्विति ॥ अधर्मे अधर्मजायुः-क्षये । पातिते त्वनृते तस्मिन्नधर्मेणेति च पाठः ॥ १९ ॥

****

**त्रेतायुगे च वर्तन्ते ब्राह्मणाः क्षत्रियाश्च ये ।**

**तपोतप्यन्त ते सर्वे शुश्रूषापरे जनाः ॥ २० ॥**

शुभाचारे भेदमेव दर्शयति – त्रेतेति ॥ शुश्रूषां पूर्ववर्णपरिचर्यां । अपरे वैश्यशूद्राः । अकुर्वन्निति शेषः ॥ २० ॥

****

**स धर्मः परमस्तेषां वैश्यशूद्रं समागमत् ।**

**पूजां च सर्ववर्णानां शूद्राश्चक्रुर्विशेषतः ॥ २१ ॥**

शुश्रूषावत् पूर्वोक्तकृष्यादिकमपि वैश्यशूद्रयोः परमधर्मोभूदित्याह- स धर्म इति ॥ स्वधर्मः परम इति च पाठः । पूजां चेति । वैश्यानां हि शुश्रूषा । अतोपि कृष्यादिकमेव परमो धर्मोभूत् । शूद्राणां कृष्यादिभ्योपि शुश्रूषैव विशिष्टो धर्मोभूदित्यर्थः ॥ २१ ॥

****

**एतस्मिन्नन्तरे तेषामधर्मे चानृते च ह ।**

**ततः पूर्वे भृशं ह्रासमगमन्नृपसत्तम ॥ २२ ॥**

एवं त्रेतायुगे लोकस्थितिमुक्त्वा तदवस्थानकालस्थितिमाह – एतस्मिन्निति । एतस्मिन्नन्तरे त्रेतायुगावसानकाले । अधर्मे अधर्मकार्ये आयुषः क्षये । अनृते कृष्याद्युपाये च प्रवृत्ते सति क्षीणायुषो वृत्तिकार्शिताश्च । पूर्वे त्रेतायुगस्थाः ह्रासं विनाशमगमन् ॥ २२ ॥

****

**ततः पादमधर्मः स द्वितीयमवतारयत् ।**

**ततो द्वापरसंज्ञाऽस्य युगस्य समजायत ॥ २३ ॥**

अधर्मः सः त्रेतायुगप्रसारितैकपादः ॥ २३ ॥

****

**तस्मिन्द्वापरसंज्ञे तु वर्तमाने युगक्षये ।**

**अधर्मश्चानृतं चैव ववृधे पुरुषर्षभ ॥ २४ ॥**

अधर्मस्याभिवृद्धिर्नाम त्रेतायुगपुरुषेभ्योल्पायुष्यं । अनृतस्याभिवृद्धिस्तु प्रयासबाहुल्येन कृषेःसफलत्वं ॥ २४ ॥

****

**तस्मिन्द्वापरसंख्याते तपो वैश्यान्त्समाविशत् ।**

**त्रिभ्यो युगेभ्यस्त्रीन्वर्णान्क्रमाद्वै तप आविशत् ॥ २५ ॥**

तपः वैश्यान् समाविशत् । वैश्यास्तपोधिकारिणोऽभवन्नित्यर्थः ॥ २५ ॥

****

**त्रिभ्यो युगेभ्यस्त्रीन्वर्णान्धर्मश्च परिनिष्ठितः ।**

**न शूद्रो लभते धर्मं युगतस्तु नरर्षभ ॥ २६ ॥**

एवं युगत्रयधर्मानभिधाय प्रकृतं वक्तुं तत्रोपयुक्तमर्थं संक्षिप्याह – त्रिभ्य इति । हेतौ पञ्चमी ॥ २६ ॥

****

**हीनवर्णो नृपश्रेष्ठ तप्यते सुमहत्तपः ॥ २७ ॥**

प्रकृतं बालवधहेतुमाह हीनेति ॥ २७ ॥

****

**भविष्यच्छूद्रयोन्यां वै तपश्चर्या कलौ युगे ।**

**अधर्मः परमो राजन्द्वापरे शुद्रजन्मनः ॥ २८ ॥**

**स वै विषयपर्यन्ते तव राजन्महातपाः ।**

**अद्य तप्यति दुर्बुद्धिस्तेन बालवधो ह्ययम् ॥ २९ ॥**

**यो ह्यधर्ममकार्यं वा विषये पार्थिवस्य तु ।**

**करोति चाश्रीमूलं तत्पुरे वा दुर्मतिर्नरः ।**

**क्षिप्रं च नरकं याति स च राजा न संशयः ॥ ३० ॥**

भविष्यदिति । इकारलोपश्छान्दसः । तपश्चर्या तपश्चरणाधिकारः । शूद्राणां तपश्चर्या कलियुगएव धर्मो भविष्यति । अस्मिन्युगे त्वधर्म इत्याह – अधर्म इति । रामराज्यस्य त्रेतायुगत्वेपि, अधर्मः परमो राजन् द्वापरे शूद्रजन्मन इत्युक्तेः, किमुत त्रेतायामित्यर्थः ॥ २८-३० ॥

****

**अधीतस्य च तप्तस्य कर्मणः सुकृतस्य च ।**

**षष्ठं भजति भागं तु मजा धर्मेण पालयन् ॥**

**षड्भागस्य च भोक्ताऽसौ रक्षते न प्रजाः कथम् ॥ ३१ ॥**

कथमन्येषु पापं कुर्वाणेषु राज्ञो नरकप्राप्तिस्तत्राह – षड्भागस्येति ॥ ३१ ॥

****

**स त्वं पुरुषशार्दूल मार्गस्व विषयं स्वकम् ।**

**दुष्कृतं यत्र पश्येथास्तत्र यत्नं समाचर ॥ ३२ ॥**

**एवं चेद्धर्मवृद्धिश्च नृणां चायुर्विवर्धनम् ।**

**भविष्यति नरश्रेष्ठ बालस्यास्य च जीवितम् ॥ ३३ ॥**

तत्र यत्नं निराकरणयत्नं ॥ ३२-३३ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे चतुःसप्ततितमः सर्गः ॥ ७४ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने चतुःसप्ततितमः सर्गः ॥ ७४ ॥**
