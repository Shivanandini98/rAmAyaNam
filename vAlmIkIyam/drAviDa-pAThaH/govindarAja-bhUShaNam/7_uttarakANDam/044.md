+++
title = "०४४"

+++
**श्रीमद्रामायणे वाल्मीकीये आदिकाव्ये उत्तरकाण्डे चतुश्चत्वारिंशः सर्गः**

रामेण सभायां सर्वजनविसर्जनपूर्वकं भ्रातृषुपौरापवादनिवेदनेच्छया दूतंप्रति तदानयनचोदना ॥ १ ॥ दूताहूतैर्लक्ष्मणादिभिः सत्वरंरामसमीपमेत्य तन्मुखवैवर्ण्यनिर्वर्णनेन -विषण्णतया समणाममुपवेशनम् ॥ २ ॥

**विसृज्य तु सुहृद्वर्गं बुद्ध्या निश्चित्य राघवः ।**

**समीपे द्वास्थमासीनमिदं वचनमब्रवीत् ॥ १ ॥**

**शीघ्रमानय सौमित्रिं लक्ष्मणं शुभलक्षणम् ।**

**भरतं च महाभागं शत्रुघ्नमपराजितम् ॥ २ ॥**

**रामस्य वचनं श्रुत्वा द्वास्थो मूर्ध्नि कृताञ्जलिः ।**

**लक्ष्मणस्य गृहं गत्वा प्रविवेशानिवारितः ॥ ३ ॥**

निश्चित्येति । कर्तव्यमिति शेषः ॥ १-३ ॥

****

**उवाच सुमहात्मानं वर्धयित्वा कृताञ्जलिः ।**

**द्रष्टुमिच्छति राजा त्वां गम्यतां तत्र मा चिरम् ॥ ४ ॥**

**बाढमित्येव सौमित्रिः श्रुत्वा राघवशासनम् ।**

**\[ उत्पपातासनात्तूर्ण महाबाहुररिंदमः ॥ \]**

**प्राद्रवद्रथमारुह्य राघवस्य निवेशनम् ॥ ५ ॥**

वर्धयित्वेति । जयाशिषेति शेषः । मा चिरं विलम्बो मा भूत् ॥ ४-५ ॥

****

**प्रयान्तं लक्ष्मणं दृष्ट्वा द्वास्थो भरतमन्तिकात् ।**

**उवाच भरतं तत्र वर्धयित्वा कृताञ्जलिः ॥ ६ ॥**

**विनयावनतो भूत्वा राजा त्वां द्रष्टुमिच्छति ।**

**भरतस्तु वचः श्रुत्वा द्वास्थाद्रामसमीरितम् ॥ ७ ॥**

भरतमन्तिकात् भरतस्यान्तिकमित्यर्थः । गत्वेति शेषः । कृताञ्जलिः । भरतायेति शेषः ॥ ६-७ ॥

****

**उत्पपातासनात्तूर्ण पद्भ्यामेव ययौ बली ।**

**दृष्ट्वा प्रयान्तं भरतं त्वरमाणः कृताञ्जलिः ॥ ८ ॥**

**शत्रुघ्नभवनं गत्वा ततो वाक्यमुवाच ह ।**

**एह्यागच्छ रघुश्रेष्ठ राजा त्वां द्रष्टुमिच्छति ॥ ९ ॥**

**गतो हि लक्ष्मणः पूर्वं भरतश्व महायशाः ।**

**श्रुत्वा तु वचनं तस्य शत्रुघ्नः परमासनात् ।**

**शिरसा धरणीं प्राप्य प्रययौ यत्र राघवः ॥ १० ॥**

उत्पपात उत्थाय जगाम ॥ ८-१० ॥

****

**द्वास्थस्त्वागम्य रामाय सर्वानेव कृताञ्जलिः ।**

**निवेदयामास तदा भ्रातृन्स्वान्समुपस्थितान् ॥ ११ ॥**

**कुमारानागताञ्श्रुत्वा चिन्ताव्याकुलितेन्द्रियः ।**

**अवाङ्मुखो दीनमना द्वास्थं वचनमब्रवीत् ॥ १२ ॥**

शिरसा धरणीं प्राप्य रामाय वन्दित्वेत्यर्थः ॥ ११-१२ ॥

****

**प्रवेशय कुमारांस्त्वं मत्समीपं त्वरान्वितः ।**

**एतेषु जीवितं मह्यमेते प्राणाः प्रिया मम ॥ १३ ॥**

**आज्ञप्तास्तु नरेन्द्रेण कुमाराः शक्रतेजसः ।**

**प्रह्वाः प्राञ्जलयो भूत्वा विविशुस्ते समाहिताः ॥ १४ ॥**

मह्यं ममेत्यर्थः ॥ १३-१४ ॥

****

**ते तु दृष्ट्वा मुखं तस्य सग्रहं शशिनं यथा ।**

**सन्ध्यागतमिवादित्यं प्रभया परिवर्जितम् ॥ १५ ॥**

**बाष्पपूर्ण च नयने दृष्ट्वा रामस्य धीमतः ।**

**हतशोभं यथा पद्मं मुखं वीक्ष्य च तस्य ते ॥ १६ ॥**

**\[ किमेतदिति रामस्य चिन्ताव्याकुलचेतसः ।**

**व्यथिताः शुष्कवदनाः प्रविश्य रघुनन्दनाः ॥ १७ ॥**

**ततोऽभिवाद्य त्वरिताः पादौ रामस्य मूर्धभिः ।**

**तस्थुः समाहिताः सर्वे रामस्त्वश्रृण्यवर्तयत् ॥ १८ ॥**

**तान्परिष्वज्य बाहुभ्यामुत्थाप्य च महाबलः ।**

**आसनेष्वासतेत्युक्त्वा ततो वाक्यं जगाद ह ॥ १९ ॥**

**भवन्तो मम सर्वस्वं भवन्तो जीवितं मम ।**

**भवद्भिश्व कृतं राज्यं पालयामि नरेश्वराः ॥ २० ॥**

सग्रहं सोपरागं ॥ १५-२० ॥

****

**भवन्तः कृतशास्त्रार्था बुद्ध्या च परिनिष्ठिताः ।**

**संभूय च मदर्थोऽयमन्वेष्टव्यो नरेश्वराः ॥ २१ ॥**

**तथा वदति काकुत्स्थे ह्यवधानपरायणाः ।**

**उद्विग्नमनसः सर्वे किंतु राजाऽभिधास्यति ॥ २२ ॥**

कृतशास्त्रार्थाः अनुष्ठितशास्त्रार्थाः ॥ २१-२२ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे चतुश्चत्वारिंशः सर्गः ॥ ४४ ॥**

**इति श्रीगोविन्दराजविरचिते श्रीमद्रामायणभूपणे मणिमुकुटाख्याने उत्तरकाण्डव्याख्याने चतुश्चत्वारिंशः सर्गः ॥ ४४ ॥**
