+++
title = "०६५"

+++
**श्रीमद्रामायणे वाल्मीकीये आदिकाव्ये उत्तरकाण्डे पञ्चषष्टितमः सर्गः**

मार्गवशाद्वालमीक्याश्रमंगतेनशत्रुघ्नेन तंप्रतिसप्रणामं तत्रत्ययाज्ञियचिह्नदर्शनेन तत्कर्तृप्रश्नः ॥ १ ॥ तेन तंप्रति कल्माषपादनामकसौदासवृत्तकथनपूर्वकं तत्प्रदेशस्य तद्यज्ञभूमित्वोक्तिः ॥ २ ॥ शत्रुञ्जेन वाल्मीक्यनुज्ञया पर्णशालाप्रवेशः ॥ ३ ॥

**प्रस्थाप्य तु बलं सर्वं मासमात्रोषितः पथि ।**

**एक एवाशु शत्रुघ्नो जगाम त्वरितं तदा ॥ १ ॥**

**द्विरात्रमन्तरे शूर उष्य राघवनन्दनः ।**

**वाल्मीकेराश्रमं पुण्यमगच्छद्वासमुत्तमम् ॥ २ ॥**

**सोभिवाद्य महात्मानं वाल्मीकिं मुनिसत्तमम् ।**

**कृताञ्जलिरथो भूत्वा वाक्यमेतदुवाच ह ॥ ३ ॥**

**भगवन्वस्तुमिच्छामि गुरोः कृत्यादिहागतः ।**

**श्वः प्रभाते गमिष्यामि प्रतीचीं वारुणीं दिशम् ॥ ४ ॥**

रामेण यथाज्ञप्तगमनं संग्रहेणोक्त्वा अयोध्यातो द्विरात्रगमनानन्तरवृत्तमाह – भगवन्निति ॥ वारुणीं वरुणपालितां । दारुणांदिशमिति पाठे दारुणां लवणाधिष्ठितत्वादितिभावः ॥ ४ ॥

****

**शत्रुघ्नस्य वचः श्रुत्वा प्रहस्य मुनिपुङ्गवः ।**

**प्रत्युवाच महात्मानं स्वागतं ते महायशः ॥ ५ ॥**

प्रहस्येति । अनिवेदितमपि शत्रुघ्नागमननिमित्तं ज्ञातव्यमित्यभिप्रायः ॥ ५ ॥

****

**स्वमाश्रममिदं सौम्य राघवाणां कुलस हि ।**

**आसनं पाद्यमर्घ्यं च निर्विशङ्कः प्रतीच्छ मे ॥ ६ ॥**

**प्रतिगृह्य तदा पूजां फलमूलं च भोजनम् ।**

**भक्षयामास काकुत्स्थस्तृप्तिं च परमां गतः ॥ ७ ॥**

राघवाणां कुलस्य स्वं स्वभूतं ॥ ६-७ ॥

****

**स भुक्त्वा फलमूलं च महर्षिं तमुवाच ह ।**

**इयं यज्ञविभूतिस्ते कस्याश्रमसमीपतः ॥ ८ ॥**

इयं यज्ञविभूतिस्ते कस्याश्रमसमीपत इति । तवाश्रमसमीपतः इयं वर्तमाना यज्ञविभूतिः यदस्य समृद्धिः । कस्य यजमानस्य ॥ ८ ॥

****

**तत्तस्य भाषितं श्रुत्वा वाल्मीकिर्वाक्यमब्रवीत् ।**

**शत्रुघ्न शृणु यस्येदं बभूवायतनं पुरा ॥ ९ ॥**

**युष्माकं पूर्वको राजा सुदासस्तस्य भूपतेः ।**

**पुत्रो वीरसहो नाम वीर्यवानतिधार्मिकः ॥ १० ॥**

आयतनं यज्ञायतनं ॥ ९-१० ॥

****

**स बाल एव सौदासो मृगयामुपचक्रमे ।**

**चञ्चूर्यमाणं ददृशे स शूरो राक्षसद्वयम् ॥ ११ ॥**

**शार्दूलरूपिणौ घोरौ मृगान्बहुसहस्रशः ।**

**भक्षमाणावसन्तुष्टौ पर्याप्तिं नैव जग्मतुः ॥ १२ ॥**

चञ्चूर्यमाणं मुहुर्मुहुश्चरन्तं । चरतेर्यङन्ताच्छानच् । उत्परस्यातः इत्युत्त्वं ॥ ११-१२ ॥

****

**स तु तौ राक्षसौ दृष्ट्वा निर्मृगं च वनं कृतम् ।**

**क्रोधेन महताऽविष्टो जघानैकं महेषुणा ॥ १३ ॥**

**विनिपात्य तमेकं तु सौदासः पुरुषर्षभः ।**

**विज्वरो विगतामर्षो हतं रक्षो ह्युदैक्षत ॥ १४ ॥**

निर्मृगं कृतं वनं च दृष्ट्वेत्यनुकर्षः ॥ १३-१४ ॥

****

**निरीक्षमाणं तं दृष्ट्वा सहायं तस्य रक्षसः ।**

**सन्तापमकरोद्धोरं सौदासं चेदमब्रवीत् ॥ १५ ॥**

**यस्मादनपराधं त्वं सहायं मम जघ्निवान् ।**

**तस्मात्तवापि पापिष्ठ प्रदास्यामि प्रतिक्रियाम् ॥ १६ ॥**

निरीक्षमाणं स्वसहायभूतं द्वितीयरक्षो निरीक्षमाणं प्रथमरक्षो दृष्ट्वा ॥ १५-१६ ॥

****

**एवमुक्त्वा तु तद्रक्षस्तत्रैवान्तरधीयत ।**

**कालपर्याययोगेन राजा मित्रसहोऽभवत् ॥ १७ ॥**

कालपर्याययोगेन बहुकालातिवाहजकर्मयोगेन । युक्तोऽभवत् ॥ १७ ॥

****

**राजा तु यजते यज्ञमस्याश्रमसमीपतः ।**

**अश्वमेधं महायज्ञं तं वसिष्ठोऽभ्यपालयत् ॥ १८ ॥**

**तत्र यज्ञो महानासीद्बहुवर्षगणायुतः ।**

**समृद्धः परया लक्ष्म्या देवयज्ञसमोऽभवत् ॥ १९ ॥**

**अथावसाने यज्ञस्य पूर्ववैरमनुस्मरन् ।**

**वसिष्ठरूपी राजानमिति होवाच राक्षसः ॥ २० ॥**

**अस्य यज्ञस्य जातोन्तो सामिषं भोजनं मम ।**

**दीयतामिह शीघ्रं वै नात्र कार्या विचारणा ॥ २१ ॥**

अस्याश्रमसमीपत इति । अस्याश्रमस्येत्यविभक्तिकनिर्देशः ॥ १८-२१ ॥

****

**तच्छ्रुत्वा व्याहृतं वाक्यं रक्षसा ब्रह्मरूपिणा ।**

**भक्ष्यसंस्कारकुशलमुवाच पृथिवीपतिः ॥ २२ ॥**

**हविष्यं सामिपं स्वादु यथा भवति भोजनम् ।**

**तथा कुरुष्व शीघ्रं वै परितुष्येद्यथा गुरुः ॥ २३ ॥**

**शासनात्पार्थिवेन्द्रस्य सूदः संभ्रान्तमानसः ।**

**स राक्षसः पुनस्तत्र सूदवेषमथाकरोत् ॥ २४ ॥**

**स मानुषमथो मांसं पार्थिवाय न्यवेदयत् ।**

**इदं स्वादु हविष्यं च सामिषं चान्नमाहृतम् ॥ २५ ॥**

भक्ष्यसंस्कारकुशलमुवाचेति । भोजनार्थमिति शेषः ॥ २२-२५ ॥

****

**स भोजनं वसिष्ठाय पत्न्या सार्धमुपाहरत् ।**

**मदयन्त्या नरव्याघ्र सामिषं रक्षसा हृतम् ॥ २६ ॥**

**ज्ञात्वा तदामिषं विप्रो मानुषं भाजनं गतम् ।**

**क्रोधेन महताऽऽविष्टो व्याहर्तुमुपचक्रमे ॥ २७ ॥**

**यस्मात्त्वं भोजनं राजन्ममैतद्दातुमिच्छसि ।**

**तस्माद्भोजनमेतत्ते भविष्यति न संशयः ॥ २८ ॥**

**ततः क्रुद्धस्तु सौदासस्तोयं जग्राह पाणिना ।**

**वसिष्टं शप्तुमारेभे भार्या चैनमवारयत् ॥ २९ ॥**

**राजन्प्रभुर्यतोस्माकं वसिष्ठो भगवानृषिः ।**

**प्रतिशप्तुं न शक्तस्त्वं देवतुल्यं पुरोधसम् ॥ ३० ॥**

**ततः क्रोधमयं तोयं तेजोबलसमन्वितम् ।**

**व्यसर्जयत धर्मात्मा ततः पादौ सिषेच च ॥ ३१ ॥**

**तेनास्य राज्ञस्तौ पादौ तदा कल्माषतां गतौ ।**

**तदाप्रभृति राजाऽसौ सौदासः सुमहायशाः ।**

**कल्माषपादः संवृत्तः ख्यातश्चैव तथा नृपः ॥ ३२ ॥**

मयन्त्या राजपत्न्या ॥ २६-३२ ॥

****

**स राजा सह पत्न्या वै प्रणिपत्य मुहुर्मुहुः ।**

**पुनर्वसिष्टं प्रोवाच यदुक्तं ब्रह्मरूपिणा ॥ ३३ ॥**

ब्रह्मरूपिणा वसिष्ठरूपधरेण यदुक्तं तद्वचो वसिष्टं प्रति प्रोवाच ॥ ३३ ॥

****

**तच्छ्रुत्वा पार्थिवेन्द्रस्य रक्षसा विकृतं च तत् ।**

**पुनः प्रोवाच राजानं वसिष्ठः पुरुषर्षभम् ॥ ३४ ॥**

**मया रोषपरीतेन यदिदं व्याहृतं वचः ।**

**नैतच्छक्यं वृथा कर्तुं प्रदास्यामि च ते वरम् ॥ ३५ ॥**

तत् पार्थिवेन्द्रस्य प्रणिपातवाक्यं रक्षोविकृतं च श्रुत्वा । रक्षसाधिकृतमिति पाठे अधिकृतं राजद्वेषमाश्रित्य कृतं ॥ ३४-३५ ॥

****

**कालो द्वादशवर्षाणि शापस्यान्तो भविष्यति ।**

**मत्प्रसादाच्च राजेन्द्र व्यतीतं न स्मरिष्यसि ॥ ३६ ॥**

**एवं स राजा तं शापमुपभुज्यारिसूदनः ।**

**प्रतिलेभे पुना राज्यं प्रजाश्चैवान्पालयत् ॥ ३७ ॥**

व्यतीतं न स्मरिष्यसि । मया हठाच्छतं न मनसि कुर्वित्यर्थः ॥ ३६-३७ ॥

****

**तस्य कल्माषपादस्य यज्ञस्यायतनं शुभम् ।**

**आश्रमस्य समीपेऽस्य यन्मां पृच्छसि राघव ॥ ३८ ॥**

**तस्य तां पार्थिवेन्द्रस्य कथां श्रुत्वा सुदारुणाम् ।**

**विवेश पर्णशालायां महर्षिमभिवाद्य च ॥ ३९ ॥**

कल्मापपाद इति तस्य नामान्तरं । शापानन्तरं मित्रसहः कुपितः सन् वसिष्ठं शप्तुं जलमाददे । स्वयमेव मां नियुज्य कथं पुनः स्वयमेव कुप्यतीति । तदा तद्भार्या समागत्य सर्वथा गुरुर्न प्रतिशापार्ह इति प्रतिषिद्धवती । ततो राजा तद्वचः साध्विति मत्वा शापाय गृहीतं जलं स्वपादे प्रक्षिप्तवान् । तदाप्रभृति कल्मापपादनामाभवत् । कल्माषं कोपगृहीतशाप -जलकृतनीलरूपता ॥ ३८-३९ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पञ्चषष्टितमः सर्गः ॥ ६५ ॥**

**इति श्रीगोविन्दराजविरचिते श्रीमद्रामायणभूपणे मणिमुकुटाख्याने उत्तरकाण्डव्याख्याने पञ्चषष्टितमः सर्गः ॥ ६५ ॥**
