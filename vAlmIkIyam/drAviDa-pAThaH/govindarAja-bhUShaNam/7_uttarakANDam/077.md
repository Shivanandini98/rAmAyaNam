+++
title = "०७७"

+++
**श्रीमद्रामायणे वाल्मीकीये आदिकाव्ये उत्तरकाण्डे सप्तसप्ततितमः सर्गः**

अगस्त्येनरामंप्रतिस्वस्यदिव्याभरणलाभप्रकारकथनायश्वेतराजोपाख्यानकथनारंभः ॥ १ ॥

**पुरा त्रेतायुगे राम ह्यरण्यं बहुविस्तरम् ।**

**समन्ताद्योजनशतं निर्मृगं पक्षिवर्जितम् ॥ १ ॥**

पुरेत्यादि । पुरा त्रेतायुगे पूर्वचतुर्युगवर्तित्रेतायुगे । बहुविस्तरं बहुविस्तारम् । पक्षिवर्जितमिति । अरण्यं अभूदिति शेषः ॥ १ ॥

****

**तस्मिन्निर्मानुषेऽरण्ये कुर्वाणस्तप उत्तमम् ।**

**अहमाक्रमितुं सौम्य तदरण्यमुपागमम् ॥ २ ॥**

तस्मिन्नरण्ये तदेकदेशे । तपः कुर्वाणोऽहं तदरण्यमाक्रमितुं आसमन्तात्पर्यटनं कृत्वा कार्येनावगन्तुं । उपागमं उपगतवान् ॥ २ ॥

****

**तस्य रूपमरण्यस्य निर्देष्टुं न शशाक ह ।**

**फलमूलैः सुखास्वादैर्बहुरूपैश्च पादपैः ॥ ३ ॥**

**तस्यारण्यस्य मध्ये तु सरो योजनमायतम् ।**

**हंसकारण्डवाकीर्णं चक्रवाकोपशोभितम् ॥ ४ ॥**

निर्देष्टुं परिज्ञातुं । न शशाक नाशक्नुवं । तस्य रूपमिति । सुखावहंरूपमित्यर्थः ॥ ३-४ ॥

****

**पद्मोत्पलसमाकीर्णं समतिक्रान्तशैवलम् ।**

**तदाश्चर्यमिवात्यर्थं सुखास्वादमनुत्तमम् ॥ ५ ॥**

सुखास्वादं । सुखावहप्राशनपानीयवदित्यर्थः ॥ ५ ॥

****

**अरजस्कं तथाऽक्षोभ्यं श्रीमत्पक्षिगणायुतम् ।**

**समीपे तस्य सरसो महदद्भुतमाश्रमम् ॥ ६ ॥**

अरजस्कं निर्मलम् ॥ ६ ॥

****

**पुराणं पुण्यमत्यर्थं तपस्विजनवर्जितम् ।**

**तत्राहमवसं रात्रिं नैदाघीं पुरुषर्षभ ॥ ७ ॥**

नैदाघीं निदाघसंबन्धिनीम् ॥ ७ ॥

****

**प्रभाते काल्यमुत्थाय सरस्तदुपचक्रमे ।**

**अथापश्यं शवं तत्र सुपुष्टमजरं क्वचित् ॥ ८ ॥**

काले साधु काल्यं, प्रातःकालकर्तव्यं स्नानकर्म उद्दिश्य उत्थाय उपचक्रमे । अपरोक्षेपि लिडार्षः ॥ ८ ॥

****

**पङ्क्तिभेदेन पुष्टाङ्गं समाश्रितसरोवरम् ।**

**तिष्ठन्तं परया लक्ष्म्या तस्मिंस्तोयाशये नृप ॥ ९ ॥**

**तमर्थं चिन्तयानोहं मुहूर्तं तत्र राघव ।**

**उषितोस्मि सरस्तीरे किं न्विदं स्यादिति प्रभो ॥ १० ॥**

**अथापश्यं मुहूर्तेन दिव्यमद्भुतदर्शनम् ।**

**विमानं परमोदारं हंसयुक्तं मनोजवम् ॥ ११ ॥**

**अत्यर्थं स्वर्गिणं तत्र विमाने रघुनन्दन ।**

**उपास्तेऽप्सरसां वीर सहस्रं दिव्यभूषणम् ॥ १२ ॥**

**गायन्ति दिव्यगेयानि वादयन्ति तथाऽपराः ।**

**क्ष्वेलयन्ति तथा चान्या नृत्यन्ति च तथाऽपराः ॥ १३ ॥**

**अपराश्चन्द्ररश्म्याभैर्हेमदण्डैश्च चामरैः ।**

**दोधूयुर्वदनं तस्य पुण्डरीकनिभेक्षणम् ॥ १४ ॥**

**ततः सिंहासनं त्यक्त्वा मेरुकूटमिवांशुमान् ।**

**पश्यतो मे तदा राम विमानादवरुह्य च ।**

**तं शवं भक्षयामास स स्वर्गी रघुनन्दन ॥ १५ ॥**

लक्ष्म्या उपेतमिति शेषः ॥ ९-१५ ॥

****

**तथा भुक्त्वा यथाकामं मांसं बहुसुपीवरम् ।**

**अवतीर्य सरः स्वर्गी संस्प्रष्टुमुपचक्रमे ॥ १६ ॥**

**उपस्पृश्य यथान्यायं स स्वर्गी रघुपुङ्गव ।**

**आरोढुमुपचक्राम विमानवरमुत्तमम् ॥ १७ ॥**

संस्प्रष्टुं शुद्धाचमनं कर्तुमित्यर्थः ॥ १६-१७ ॥

****

**तमहं देवसंकाशमारोहन्तमुदीक्ष्य वै ।**

**अथाहमब्रवं वाक्यं स्वर्गिणं पुरुषर्षभ ॥ १८ ॥**

**को भवान्देवसंकाश आहारश्च विगर्हितः ।**

**त्वयेदं भुज्यते सौम्य किमर्थं वक्तुमर्हसि ॥ १९ ॥**

अहमित्यस्यक्रियाभेदाद्भेदः ॥ १८-१९ ॥

****

**कस्य स्यादीदृशो भाव आहारो देवसंमतः ।**

**आश्चर्यं वर्तते सौम्य श्रोतुमिच्छामि तत्त्वतः ॥ २० ॥**

**नाहमौपयिकं मन्ये तव भक्ष्यमिदं शवम् ॥ २१ ॥**

**इत्येवमुक्तः स नरेन्द्र नाकी कौतूहलात्सूनुतया गिरा च ।**

**श्रुत्वा च वाक्यं मम सर्वमेतत्सर्वं तथा चाकथयन्ममेति ॥ २२ ॥**

आहारः ईदृशो भावश्च देवसंमतः । अतः आश्चर्यमेव वर्तते । अतस्तत्सर्वं तत्त्वतः श्रोतुमिच्छामि ॥ २०-२२ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे सप्तसप्ततितमः सर्गः ॥ ७७ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने सप्तसप्ततितमः सर्गः ॥ ७७ ॥**
