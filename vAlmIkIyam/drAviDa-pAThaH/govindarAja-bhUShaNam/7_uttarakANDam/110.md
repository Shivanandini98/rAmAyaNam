+++
title = "११०"

+++
**श्रीमद्रामायणे वाल्मीकीये आदिकाव्ये उत्तरकाण्डे दशोत्तरशततमः सर्गः**

श्री रामेण सकलजनैः सहस्वलोकगमनाय सरयूगमनम् ॥ १ ॥ तथा तत्रागतचतुर्मुखप्रार्थनया वैष्णवतेजःप्रवेशनम् ॥ २॥ तथा स्वान्वागतानांजनानां चतुर्मुखद्वारा सांतानिकलोकप्रापणम् ॥ ३ ॥ वानरादिभिश्चसह सरय्वामवगाहनेनस्वलोकगमनम् ॥ ४ ॥

**अध्यर्धयोजनं गत्वा नदीं पश्चान्मुखाश्रिताम् ।**

**सरयूं पुण्यसलिलां ददर्श रघुनन्दनः ॥ १ ॥**

**तां नदीमाकुलावर्तां सर्वत्रानुसरन्नृपः ।**

**आगतः सप्रजो रामस्तं देशं रघुनन्दनः ॥ २ ॥**

**अथ तस्मिन्मुहूर्ते तु ब्रह्मा लोकपितामहः ।**

**सर्वैः परिवृतो देवैर्ऋषिभिश्च महात्मभिः ॥ ३ ॥**

**आययौ यत्र काकुत्स्थः स्वर्गाय समुपस्थितः ।**

**विमानशतकोटीभिर्दिव्याभिरभिसंवृतः ॥ ४ ॥**

अर्धाधिकं योजनमध्यर्धयोजनं । पश्चान्मुखाश्रितां पश्चान्मुखेन स्वेनाश्रितां ॥ १-४ ॥

****

**दिव्यतेजोवृतं व्योम ज्योतिर्भूतमनुत्तमम् ।**

**स्वयंप्रभैः स्वतेजोभिः स्वर्गिभिः पुण्यकर्मभिः ॥ ५ ॥**

स्वयंप्रभैः स्नेहं विना स्वयमेव प्रकाशमानैः ॥ ५ ॥

****

**पुण्या वाता ववुश्चैव गन्धवन्तः सुखप्रदाः ।**

**पपात पुष्पवृष्टिश्च देवैर्मुक्ता महौघवत् ॥ ६ ॥**

महौघवत् महासमृद्धार्था ॥ ६ ॥

****

**तस्मिंस्तूर्यशतैः कीर्णे गन्धर्वाप्सरसंकुले ।**

**सरयूसलिलं रामः पद्भ्यां समुपचक्रमे ॥ ७ ॥**

गन्धर्वाप्सरसंकुले गन्धर्वाप्सरः-संकुले । पद्भ्यां समुपचक्रमे गन्तुमिति शेषः ॥ ७ ॥

****

**ततः पितामहो वाणिमन्तरिक्षादभाषत ।**

**आगच्छ विष्णो भद्रं ते दिष्ट्या प्राप्तोसि राघव ॥ ८ ॥**

अन्तरिक्षादभ्याशमागत्याभाषतेत्यर्थः ॥ ८ ॥

****

**भ्रातृभिः सह देवाभैः प्रविशस्व स्विकां तनुम् ।**

**यामिच्छसि महाबाहो तां तनुं प्रविश स्विकाम् ।**

**वैष्णवीं तां महातेजस्तद्वाऽऽकाशं सनातनम् ॥ ९ ॥**

स्विकां तनुमिति । त्वं विष्णुतनुं लक्ष्मणः शेषतनुं भरतो गरुडतनुं शत्रुघ्नो विष्वक्सेनतनुमित्यर्थः । तद्वाऽऽकाशं सनातनं । ऋचो अक्षरे परमे व्योमन् इति श्रुत्युक्तपरमाकाशं विष्ण्ववतारकुलस्थानं वैकुण्ठं वा प्रविशेत्यर्थः ॥ ९ ॥

****

**त्वं हि लोकगतिर्देव न त्वां केचित्प्रजानते ।**

**ऋते मायां विशालाक्षीं तव पूर्वपरिग्रहाम् ॥**

**त्वामचिन्त्यं महद्भूतमक्षयं सर्वसंग्रहम् ॥ १० ॥**

**यामिच्छसि महातेजस्तां तनुं प्रविश स्वयम् ॥ ११ ॥**

**पितामहवचः श्रुत्वा विनिश्चित्य महामतिः ।**

**विवेश वैष्णवं तेजः सशरीरः सहानुजः ॥ १२ ॥**

**ततो विष्णुमयं देवं पूजयन्ति स्म देवताः ।**

**साध्या मरुद्गणाश्चैव सेन्द्राः साग्निपुरोगमाः ॥ १३ ॥**

**ये च दिव्या ऋषिगणा गन्धर्वाप्सरसश्च याः ।**

**सुपर्णनागयक्षाश्च दैत्यदानवराक्षसाः ॥ १४ ॥**

**सर्वं पुष्टं प्रमुदितं सुसंपूर्णमनोरथम् ।**

**साधु साध्विति तैर्देवैस्त्रिदिवं गतकल्मषम् ॥ १५ ॥**

अनन्तरोक्तपक्षं विवृणोति – त्वं हीत्यादिना । मायां लक्ष्मीं । पूर्वपरिग्रहां अनादितया परिगृह्यमाणां । नित्यानपायिनीमित्यर्थः । सर्वसंग्रहं सर्वानुग्राहकं । अक्षयं चाजरं तथेति च पाठः ॥ १०-१५ ॥

****

**अथ विष्णुर्महातेजाः पितामहमुवाच ह ।**

**एषां लोकं जनौघानां दातुमर्हसि सुव्रत ॥ १६ ॥**

विष्णुः विष्णुत्वं प्राप्तः रामः । लोकं दातुमर्हसि । आतिवाहिकतया दातुमर्हसीत्यर्थः ॥ १६ ॥

****

**इमे हि सर्वे स्नेहान्मामनुयाता मनस्विनः ।**

**भक्ता हि भजितव्याश्च त्यक्तात्मानश्च मत्कृते ॥ १७ ॥**

कथं ब्रह्मविद्यारहितानामेषां ब्रह्मलोकप्राप्तिरित्यत्राह-इमे हीति ॥ भक्ताः भक्तिमन्तः मत्कृते त्यक्तात्मानश्च ॥ १७ ॥

****

**तच्छ्रुत्वा विष्णुवचनं ब्रह्मा लोकगुरुः प्रभुः ।**

**लोकान्सान्तानिकान्नाम यास्यन्तीमे समागताः ॥ १८ ॥**

सान्तानिकान् सान्तानिकाख्यान लोकान् संप्राप्ताः सन्तः यास्यन्ति । त्वल्लोकमिति शेषः ॥ १८ ॥

****

**यच्च तिर्यग्गतं किंचित्वामेवमनुचिन्तयत् ।**

**प्राणांस्त्यक्ष्यति भक्त्या वै तत्सन्ताने विवत्स्यति ॥ १९ ॥**

**सर्वैर्ब्रह्मगुणैर्युक्ते ब्रह्मलोकादनन्तरे ॥ २० ॥**

न केवलमेत एव इतः परमपि ये रामभक्तास्तेपि विष्णुलोकं प्राप्नुवन्तीत्याह—यच्चेति ॥ ब्रह्मलोकादनन्तरे अव्यवहितोपरिदेशस्थे सर्वैर्गुणैर्युक्ते । एषु सर्वतः प्रतिष्ठेष्वनुत्तमेषूत्तमेषु इति श्रुतेः । सर्वगुणैर्नित्ययुक्ते सान्तानिके निवत्स्यतीत्यनुकर्षः ॥ १९-२० ॥

****

**वानराश्च स्विकां योनिमृक्षाश्चैव तथा ययुः ।**

**येभ्यो विनिःसृताः सर्वे सुरेभ्यः सुरसंभवाः ॥ २१ ॥**

**तेषु प्रविविशे चैव सुग्रीवः सूर्यमण्डलम् ।**

**पश्यतां सर्वदेवानां स्वान्पितृन्प्रतिपेदिरे ॥ २२ ॥**

वानराणां तु आधिकारिकदेवांशत्वात्तत्तद्देवशरीरप्रवेश एवेत्याह-वानराश्चेत्यादिना ॥ २१-२२ ॥

****

**तथोक्तवति देवेशे गोप्रतारमुपागताः ।**

**भेजिरे सरयूं सर्वे हर्षपूर्णाश्रुविक्लबाः ॥ २३ ॥**

**अवगाह्य जलं यो यः प्राणी ह्यासीत्प्रहृष्टवत् ।**

**मानुषं देहमृत्सृज्य विमानं सोध्यरोहत ॥ २४ ॥**

**तिर्यग्योनिगतानां च शतानि सरयूजलम् ।**

**संप्राप्य त्रिदिवं जग्मुः प्रभासुरवपूंषि च ।**

**दिव्या दिव्येन वपुषा देवा दीप्ता इवाभवन् २५ ॥**

गोप्रतारं गोप्रताराख्यं तीर्थं । हर्षपूर्णाश्रुविक्लबाः आनन्दाश्रुपूर्णतया विक्लबदृष्टयः ॥ २३-२५ ॥

****

**गत्वा तु सरयूतोयं स्थावराणि चराणि च ।  
प्राप्य तत्तोयविक्लेदं देवलोकमुपागमन् ॥ २६ ॥**

**तस्मिन्नपि समापन्ना ऋक्षवानरराक्षसाः ।**

**तेऽपि स्वर्गं प्रविविशुर्देहान्निक्षिप्य चाम्भसि ॥ २७ ॥**

तत्तोयविक्लेदं तत्तोयसेचनं ॥ २६-२७ ॥

****

**ततः समागतान्सर्वान्स्थाप्य लोकगुरुर्दिवि ।**

**जगाम त्रिदशैः सार्धं सदा हृष्टैर्दिवं महत् ॥ २८ ॥**

दिवं परमाकाशं वैकुण्ठं । त्रिदशैर्नित्यसूरिभिः सदा हृष्टैरिति विशेषणात् । हृष्टैः प्रमुदितो देवैर्जगाम त्रिदिवं महदिति च पाठः ॥ २८ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे दशोत्तरशततमः सर्गः ॥ ११० ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने दशोत्तरशतमः सर्गः ॥ ११० ॥**
