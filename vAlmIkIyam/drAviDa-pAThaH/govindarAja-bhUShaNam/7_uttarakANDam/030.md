+++
title = "०३०"

+++
**श्रीमद्रामायणे वाल्मीकीये आदिकाव्ये उत्तरकाण्डे त्रिंशः सर्गः**

इन्द्रजिद्बद्धेन्द्रमोचनायदेवगणप्रार्थितेनब्रह्मणा तैस्सहलङ्कामेत्य रावणंप्रतीन्द्रमोचन -चोदना ॥ १ ॥ तथेन्द्रजिते तदीप्सितावध्यस्ववरदानपूर्वकं तस्मादिन्द्रमोचनम् ॥ २ ॥ तथा बन्धनलज्जितमिन्द्रंप्रति तत्कृताहल्याधर्षणादिस्स्मारणपूर्वकं तस्यबन्धनहेतुत्वनिवेदनम् ॥ ३ ॥ इन्द्रेण ब्रह्मचोदनयायजनेन पुनरिन्द्रासनारोहणम् ॥ ४ ॥ एवमगस्त्येन रामंप्रतीन्द्रजित्पराक्रमा -दिकथनम् ॥ ५ ॥

**जिते महेन्द्रेऽतिबले रावणस्य सुतेन वै ।**

**\[ प्रजापतिं सुराः सर्वे गताः परमदुःखिताः ॥ १ ॥**

**भगवन्पुरुहूतोऽयं निगृहीतोऽभवद्वरात् ।**

**राक्षसेन्द्रं सुरैः सर्वैरवध्यं कृतवानसि ॥ २ ॥**

**महेश्वरेण पुत्रस्य वरा दत्ता दुरात्मनः ।**

**किं करोतु सुरेन्द्रस्तं मायया बलवत्तरम् ॥ ३ ॥**

**सुराश्च सर्वे लोकेश न जयन्ति भवद्वरात् ।**

**तस्मात्त्वमेव देवेन्द्रं मोचयस्व महाद्युते ।**

**अद्यप्रभृति लोकेश स्वविक्रमबलोदितः ॥ ४ ॥**

**इति विज्ञाप्य भावज्ञाः प्रणिपत्य प्रसाद्य च ।**

**प्रजापतिं पुरस्कृत्य ययुर्लङ्कां सुरास्तदा ॥ ५ ॥**

**तत्र रावणमासाद्य पुत्रभ्रातृभिरावृतम् ।**

**अब्रवीद्गगने तिष्ठन्त्सामपूर्वं प्रजापतिः ॥ ६ ॥**

**वत्स रावण तुष्टोस्मि पुत्रस्य तव संयुगे ।**

**अहोस्य विक्रमौदार्यं तव तुल्योधिकोपि वा ॥ ७ ॥**

अहोस्येति संधिरार्षः ॥ ७ ॥

****

**जितं हि भवता सर्वं त्रैलोक्यं स्वेन तेजसा ।**

**कृता प्रतिज्ञा सफला प्रीतोस्मि स्वसुतेन वै ॥ ८ ॥**

**अयं च पुत्रोतिबलस्तव रावण वीर्यवान् ।**

**जगतीन्द्रजिदित्येव परिख्यातो भविष्यति ॥ ९ ॥**

**बलवान्दुर्जयश्चैव भविष्यत्येव राक्षसः ।**

**यं समाश्रित्य ते राजन्स्थापितास्त्रिदशा वशे ॥ १० ॥**

**तन्मुच्यतां महाबाहो महेन्द्रः पाकशासनः ।**

**किं चास्य मोक्षणार्थाय प्रयच्छन्तु दिवौकसः ॥ ११ ॥**

**अथाब्रवीन्महातेजा इन्द्रजित्समितिंजयः ।**

**अमरत्वमहं देव वृणे यद्येष मुच्यते ॥ १२ ॥**

**चतुष्पदां खेचराणामन्येषां च महौजसाम् ।**

**वृक्षगुल्मक्षुपलता तृणोपलमहीभृताम् ॥ १३ ॥**

**सर्वेपि जन्तवोऽन्योन्यं भेतव्ये सति बिभ्यति ।**

**अतोत्र लोके सर्वेषां सर्वस्माच्च भवेद्भयम् ॥ १४ ॥**

स्वसुतेन स्वसुतबलेन । त्वया कृता प्रतिज्ञा चतुरो दिक्पालान् जेष्यामीति कृता प्रतिज्ञा ॥ ८-१४ ॥

****

**ततोऽब्रवीन्महातेजा मेघनादं प्रजापतिः ।**

**नास्ति सर्वामरत्वं हि कस्यचित्प्राणिनो भुवि ।**

**चतुष्पदः पक्षिणश्च भूतानां वा महौजसाम् ॥ १५ ॥**

**\[ मरणान्तानि सर्वाणि स्थावराणि चराणि च ।**

**अपि शुष्कस्य वृक्षस्य पर्णस्य पतनं भवेत् ॥ १६ ॥ \]**

तत इत्यादिसार्धमेकं वाक्यं ॥ सर्वामरत्वं सर्वस्मादपि निमित्तात्सर्वस्मिन्नपि काले मरणराहित्यं भुवि मत्सृष्टप्राणिनां नास्ति पक्ष्यादिभ्यो यन्मरणं ॥ १५-१६ ॥

****

**श्रुत्वा पितामहेनोक्तमिन्द्रजित्प्रभुणाऽव्ययम् ।**

**अथाब्रवीत्स तत्रस्थं मेघनादो महाबलः ।**

**श्रूयतां वा भवेत्सिद्धिः शतक्रतुविमोक्षणे ॥ १७ ॥**

पूर्वोक्तविवरणमेतत् श्रूयतामिति । वा अथवेत्यर्थः । सर्वामरत्वाभावेपि शतक्रतुविमोक्षणे तन्निमित्तं मया सिद्धिः कांक्षिता सा श्रूयतां ॥ १७ ॥

****

**ममेष्टं नित्यशो हव्यैर्मन्त्रैः संपूज्य पावकम् ।**

**संग्राममवतर्तुं च शत्रुनिर्जयकाङ्क्षिणः ॥ १८ ॥**

**अश्वयुक्तो रथो मह्यमुत्तिष्ठेत्तु विभावसोः ।**

**तत्स्थस्यामरता स्यान्मे एष मे निश्चयो वरः ॥ १९ ॥**

नित्यशो नियमेन । हव्यैः पावकं संपूज्य शत्रुनिर्जयकाङ्क्षिणः संग्राममवतर्तुं प्रवेष्टुं वाञ्छतो ममाश्वयुक्तो रथो विभावसोरग्नेः तत्कालमुत्तिष्ठेत तत्स्थस्य मे संग्रामे अमरता स्यादेव एष मे निश्चयो वरः ॥ १८-१९ ॥

****

**तस्मिन्यद्यसमाप्ते च जप्यहोमे विभावसौ ।**

**युध्येयं देव संग्रामे तदा मे स्वाद्विनाशनम् ॥ २० ॥**

तस्मिन् सांग्रामिकयागे अपेक्षिते विभावसौ जप्यहोमे चासमाप्ते तु विघ्नवशादसमाप्ते तु यदि युध्येयं तदैव संग्राम एव विनाशनं भवत्विति ममेष्टमिति संबन्धः । प्रकारान्तरेण विनाशो माभूदित्यर्थः ॥ २० ॥

****

**सर्वो हि तपसा देव वृणोत्यमरतां पुमान् ।**

**विक्रमेण मया त्वेतदमरत्वं प्रवर्तितम् ॥ २१ ॥**

**एवमस्त्विति तं चाह वाक्यं देवः पितामहः ।**

**मुक्तश्चेन्द्रजिता शक्रो गताश्च त्रिदिवं सुराः ॥ २२ ॥**

मयात्रैतद्वरं लोकविलक्षणं प्राप्यत इति विस्मयते – सर्व इत्यादि । प्रवर्तितं प्रकीर्तितं । दातव्यत्वेनेति शेषः ॥ २१-२२ ॥

****

**एतस्मिन्नन्तरे राम दीनो भ्रष्टामरद्युतिः ।**

**इन्द्रश्चिन्तापरीतात्मा ध्यानतत्परतां गतः ॥ २३ ॥**

भ्रष्टामरद्युतिः भ्रष्टामराणां देवानां द्युतिर्यस्य स तथा ॥ २३ ॥

****

**तं तु दृष्ट्वा तथाभूतं प्राह देवः प्रजापतिः ।**

**शतक्रतो किमु पुरा करोति स्म सुदुष्करम् ॥ २४ ॥**

हे शतक्रतो एवमिदानीं शोचन्भवान् पुरा सुदुष्करं किमु करोति स्म । कस्मात्कृतवानसीत्यर्थः ॥ २४ ॥

****

**अमरेन्द्र मया बह्व्यः प्रजाः सृष्टास्तदा प्रभो ।**

**एकवर्णाः समाभाषा एकरूपाश्च सर्वशः ॥ २५ ॥**

एतादृशदुःखबीजं मया कृतमित्यत्राह – अमरेन्द्रेत्यादि । एकवर्णाः समाभाषाः एकरूपकान्तिस्वराः । एकरूपाः समानवयोवस्थकालाः ॥ २५ ॥

****

**तासां नास्ति विशेषो हि दर्शने लक्षणेऽपि वा ।**

**ततोऽहमेकाग्रमनास्ताः प्रजाः पर्यचिन्तयम् ॥ २६ ॥**

दर्शने सौन्दर्ये लक्षणे नयनाद्यवयवसौष्ठवे च तासां विशेषो नासीत् । ततोहमिति । एकाग्रमनाः सावधानः सन्ताःप्रजा उद्दिश्य पर्यचिन्तयं । तासां विशेषकरणप्रकारमचिन्तयं वा ॥ २६ ॥

****

**सोहं तासां विशेषार्थं स्त्रियमेकां विनिर्ममे ।**

**यद्यप्रजानां प्रत्यङ्गं विशिष्टं तत्तदुद्धृतम् ॥ २७ ॥**

तासां विशेषार्थं किंचित्किंचिदङ्गवैकल्यप्रयुक्तपरस्परवैलक्षण्य सिद्ध्यर्थमेकां स्त्रियं विनिर्ममे निर्मितवानस्मि । प्रत्यङ्गं अङ्गमङ्गं यद्यद्विशिष्टं सारभूतं सौन्दर्यं तत्तदुद्धृतं ॥ २७ ॥

****

**ततो मया रूपगुणैरहल्या स्त्री विनिर्मिता ।**

**हलं नामेह वैरूप्यं हल्यं तत्प्रभवं भवेत् ॥ २८ ॥**

**यस्मान्न विद्यते हल्यं तेनाहल्येति विश्रुता ।**

**अहल्येति मया शक्र तस्या नाम प्रवर्तितम् ॥ २९ ॥**

रूपगुणैः प्रत्यङ्गमुद्धृतैः सौन्दर्यगुणैः । अहल्या नामाङ्गना काचिद्विनिर्मिता ॥ २८-२९ ॥

****

**निर्मितायां च देवेन्द्र तस्यां नार्यां सुरर्षभ ।**

**भविष्यतीति कस्यैषा मम चिन्ता ततोऽभवत् ॥ ३० ॥**

भविष्यतीति कस्यैषापत्नी भविष्यतीति चिन्ताऽभवत् । तत्तुल्यवराभावादिति भावः ॥ ३० ॥

****

**त्वं तु शक्र तदा नारीं जानीषे मनसा प्रभो ।**

**स्थानाधिकतया पत्नी ममैषेति पुरन्दर ॥ ३१ ॥**

स्थानाधिकतया त्रैलोक्याधिपतित्वेन हेतुनेत्यर्थः । ममैषा पत्नीति मनसा जानीषे । अस्मदनुमतिं विना तां प्रार्थितवानसीत्यर्थः ॥ ३१ ॥

****

**सा मया न्यासभूता तु गौतमस्य महात्मनः ।**

**न्यस्ता बहूनि वर्षाणि तेन निर्यातिता च ह ॥ ३२ ॥**

निर्यातिता पुनः प्रत्यर्पिता ॥ ३२ ॥

****

**ततस्तस्य परिज्ञाय मया स्थैर्यं महामुनेः ।**

**ज्ञात्वा तपसि सिद्धिं च पत्न्यर्थं स्पर्शिता तदा ॥ ३३ ॥**

**स तया सह धर्मात्मा रमते स्म महामुनिः ।**

**आसन्निराशा देवास्तु गौतमे दत्तया तया ॥ ३४ ॥**

**संक्रुद्धस्त्वं हि धर्मात्मन्गत्वा तस्याश्रमं मुनेः ।**

**दृष्टवांश्च तदा तां स्त्रीं दीप्तामग्निशिखामिव ॥ ३५ ॥**

**सा त्वया धर्षिता शक्र कामार्तेन समन्युना ।**

**दृष्टस्त्वं च तदा तेन ह्याश्रमे परमर्षिणा ॥ ३६ ॥**

स्थैर्यं जितेन्द्रियत्वं तपसि तपोविषये । स्पर्शिता दत्ता ३३-३६ ॥

****

**ततः क्रुद्धेन तेनासि शप्तः परमतेजसा ।**

**गतोसि येन देवेन्द्र दशाभागविपर्ययम् ॥ ३७ ॥**

**यस्मान्मे धर्षिता पत्नी त्वया वासव निर्भयम् ।**

**तस्मात्वं समरे राजञ्छत्रुहस्तं गमिष्यसि ॥ ३८ ॥**

दशाभागविपर्ययं दशाभागोऽवस्थाविशेषः तस्य विपर्ययं सहजसात्त्विकावस्थाविपर्य -यमित्यर्थः ॥ ३७-३८ ॥

****

**अयं तु भावो दुर्बुद्धे यस्त्वयेह प्रवर्तितः ।**

**मानुषेष्वपि लोकेषु भविष्यति न संशयः ॥ ३९ ॥**

अयं भावः मानुषेष्वपि शास्त्राधिकारिष्वपि भविष्यति । राज्ञस्तव दोषादिति भावः ॥ ३९ ॥

****

**तत्रार्धं तस्य यः कर्ता त्वय्यर्धं निपतिष्यति ।**

**न च ते स्थावरं स्थानं भविष्यति न संशयः ॥ ४० ॥**

तत्र जारभावे यो धर्मः समुत्थास्यति तस्य यः कर्ता तत्र पुरुषे तस्याधर्मस्यार्धं निपतिष्यति त्वय्यर्धं निपतिष्यतीत्यर्थः । राजा राष्ट्रकृतं पापं इति न्यायात् । स्थावरं स्थिरं । स्थानं पदं ॥ ४० ॥

****

**यश्च यश्च सुरेन्द्रः स्याद्भुवः स न भविष्यति ।**

**एष शापो मया मुक्त इत्यसौ त्वां तदाऽब्रवीत् ॥ ४१ ॥**

**तां तु भार्यां स निर्भर्त्स्य सोब्रवीत्सुमहातपाः ।**

**दुर्विनीते विनिध्वंस ममाश्रम समीपतः ॥ ४२ ॥**

**\[ ममेष्टं पावकं दीप्तं हविषा पूज्य देववत् ।**

**ब्रह्मवर्षसहस्राणि रामं संपूज्य मोक्ष्यसे ।**

**तदैव हि भवेत्सुभ्रूस्तव पापस्य संक्षयः \] ॥ ४३ ॥**

न केवलं तवैवास्थिरत्वं अपितु अन्यस्यापि जारस्येत्याह- यश्चेति ॥ हे सुरेन्द्र य एवं जारः स्यात्सोपि ध्रुवो मा भविष्यतीत्यर्थः ॥ ४१-४३ ॥

****

**रूपयौवनसंपन्ना यस्मात्वमनवस्थिता ।**

**तस्माद्रूपवती लोके न त्वमेका भविष्यति ॥ ४४ ॥**

रूपेति ॥ ममाश्रमसमीपतो यस्मात्त्वमनवस्थिता तस्मादेवैतत्पर्यन्तं त्वमेकैव रूपवतीति यत् स्थितं तन्न भविष्यति ॥ ४४ ॥

****

**रूपं च ते प्रजाः सर्वा गमिष्यन्ति न संशयः ।**

**यत्तदेकं समाश्रित्य विभ्रमोऽयमपस्थितः ॥ ४५ ॥**

**तदाप्रभृति भूयिष्ठं प्रजा रूपसमन्विताः ।**

**सा तं प्रसादयामास महर्षि गौतमं तदा ॥ ४६ ॥**

**अज्ञानाद्धर्षिता नाथ त्वद्रूपेण दिवौकसा ।**

**न कामकाराद्विप्रर्षे प्रसादं कर्तुमर्हसि ॥ ४७ ॥**

**अहल्यया त्वेवमुक्तः प्रत्युवाच स गौतमः ।**

**उत्पत्स्यति महातेजा इक्ष्वाकूणां महारथः ॥ ४८ ॥**

**रामो नाम श्रुतो लोके वनं चाप्युपयास्यति ।**

**ब्राह्मणार्थे महाबाहुर्विष्णुर्मानुषविग्रहः ॥ ४९ ॥**

**तं द्रक्ष्यसि यदा भद्रे ततः पूता भविष्यसि ।**

**स हि पावयितुं शक्तस्त्वया यद्दृष्कृतं कृतम् ॥ ५० ॥**

**तस्यातिथ्यं च कृत्वा वै मत्समीपं गमिष्यसि ।**

**वत्स्यसि त्वं मया सार्धं तदा हि वरवर्णिनि ॥ ५१ ॥**

**एवमुक्त्वा स विप्रर्षिराजगाम स्वमाश्रमम् ।**

**ततश्चचार सुमहत् सा पत्नी ब्रह्मवादिनः ॥ ५२ ॥**

तद्रूपं प्रसिद्धं तव सौन्दर्यं सर्वाः प्रजाः स्त्रियः गमिष्यन्तीति । विभ्रमः काममोहः ॥ ४५-५२ ॥

****

**शापोत्सर्गाद्धि तस्येदं मुनेः सर्वमुपस्थितम् ।**

**तत्स्मर त्वं महाबाहो दुष्कृतं यत्त्वया कृतम् ।**

**तेन त्वं ग्रहणं शत्रोर्यातो नान्येन वासव ॥ ५३ ॥**

**शीघ्रं वै यज यज्ञं त्वं वैष्णवं सुसमाहितः ।**

**पावितस्तेन यज्ञेन यास्यसे त्रिदिवं ततः ॥ ५४ ॥**

नान्येनेति । नतु हेत्वन्तरेणेत्यर्थः ॥ ५३-५४ ॥

****

**पुत्रश्च तव देवेन्द्र न विनष्टो महारणे ।**

**नीतः सन्निहितश्चैव आर्यकेण महोदधौ ॥ ५५ ॥**

**एतच्छ्रुत्वा महेन्द्रस्तु यज्ञमिष्ट्वा च वैष्णवम् ।**

**पुनस्त्रिदिवमाक्रामदन्वशासच्च देवराट् ॥ ५६ ॥**

**एतदिन्द्रजितो नाम बलं यत्कीर्तितं मया ।**

**निर्जितस्तेन देवेन्द्रः प्राणिनोऽन्ये तु किं पुनः ॥ ५७ ॥**

आर्यकेण मातामहेन । नीतः महोदधौ सन्निहितः सम्यङ् निहितः निक्षिप्तः ॥ ५५-५७ ॥

****

**आश्चर्यमिति रामश्च लक्ष्मणश्चाब्रवीत्तदा ।**

**अगस्त्यवचनं श्रुत्वा वानरा राक्षसास्तदा ॥ ५८ ॥**

रामः अगस्त्यवचः श्रुत्वा आश्चर्यमित्यब्रवीत् । तथा लक्ष्मणः तथा वानरराक्षसाश्चाब्रु -वन्नित्यनुषङ्गः ॥ ५८ ॥

****

**विभीषणस्तु रामस्य पार्श्वस्थो वाक्यमब्रवीत् ।**

**आश्चर्यं स्मारितोस्म्यद्य यत्तद्दृष्टं पुरातनम् ॥ ५९ ॥**

**अगस्त्यं त्वब्रवीद्रामः सत्यमेत्तच्छ्रुतं च मे ॥ ६० ॥**

**एवं राम समुद्भूतो रावणो लोककण्टकः ।**

**सपुत्रो येन संग्रामे जितः शक्रः सुरेश्वरः ॥ ६१ ॥**

हे राम अगस्त्यस्तु आश्चर्यं यदृष्टं पुरातनमब्रवीत्तत्सर्वं मया दृष्टं इदानीमहं स्मारितोस्मि । विभीषणसंवादेन सर्वस्यागस्त्योक्तस्य सत्यत्वं दर्शितम् ॥ ५९-६१ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे त्रिंशः सर्गः ॥ ३० ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने त्रिंशः सर्गः ॥ ३० ॥**
