+++
title = "०५९ जरा-यौवनानुभूती"

+++
**श्रीमद्रामायणे वाल्मीकीये आदिकाव्ये उत्तरकाण्डे एकोनषष्टितमः सर्गः**


<details><summary>विषयाः</summary>

शुक्रशापाज् जरां प्राप्तेन ययातिना  
शुक्रानुग्रह-बलेनैव शर्मिष्ठा-पुत्रे पूरौ निज-जरा-संक्रमण-पूर्वकं  
तदीय-यौवन-स्वीकारेण चिर-कालं भोगानुभवः ॥ १ ॥  
ततस् तृप्तेन ययातिना पूरुतो निज-जरा-स्वीकार-पूर्वकं  
तस्मिंस् तदीय-यौवन-प्रत्यर्पणेन  
परितोषात् तस्य राज्येऽभिषेचनेन वन-गमनम् ॥ २ ॥
</details>


**श्रुत्वा तूशनसं क्रुद्धं तदार्तो नहुषात्मजः ।**

**जरां परमिकां प्राप्य यदुं वचनमब्रवीत् ॥ १ ॥**

**यदो त्वमसि धर्मज्ञो मदर्थं प्रतिगृह्यताम् ।**

**जरां परमिकां पुत्र भोगै रंस्ये महायशः ॥ २ ॥**

**न तावत्कृतकृत्योऽस्मि विषयेषु नरर्षभ ।**

**अनुभूय तथा कामं ततः प्राप्स्याम्यहं जराम् ॥ ३ ॥**

**यदुस्तद्वचनं श्रुत्वा प्रत्युवाच नरर्षभम् ।**

**पुत्रस्ते दयितः पूरुः प्रतिगृह्णातु वै जराम् ॥ ४ ॥**

श्रुत्वेत्यादि ॥ १-४ ॥

****

**बहिष्कृतोऽहमर्थेषु सन्निकर्षाच्च पार्थिव ।**

**प्रतिगृह्णातु वै राजन्कः सहाश्नाति भोजनम् ॥ ५ ॥**

**तस्य तद्वचनं श्रुत्वा राजा पूरुमथाब्रवीत् ।**

**इयं जरा महावाहो मदर्थं प्रतिगृह्यताम् ॥ ६ ॥**

**नाहुषेणैव मुक्तस्तु पूरुः प्राञ्जलिरब्रवीत् ।**

**धन्योस्म्यनुगृहीतोस्मि शासनेऽस्मि तव स्थितः ॥ ७ ॥**

बहिष्कृत इति ॥ सन्निकर्षात् समीपावस्थापनादिकृत्याच्च बहिष्कृतः ॥ ५-७ ॥

****

**पूरोर्वचनमाज्ञाय नाहुषः परया मुदा ।**

**प्रहर्षमतुलं लेभे जरां संक्रामयच्च ताम् ॥ ८ ॥**

**ततः स राजा तरुणः प्राप्य यज्ञान्सहस्रशः ।**

**बहुवर्षसहस्राणि पालयामास मेदिनीम् ॥ ९ ॥**

**अथ दीर्घस्य कालस्य राजा पूरुमथाब्रवीत् ।**

**आनयस्व जरां पुत्र न्यासं निर्यातयस्व मे ॥ १० ॥**

पूरोरिति ॥ जरां संक्रामयदिति । योगबलादिति शेषः ॥ ८-१० ॥

****

**न्यासभूता मया पुत्र त्वयि संक्रामिता जरा ।**

**तस्मात्प्रतिग्रहीष्यामि तां जरां मा व्यथां कृथाः ॥ ११ ॥**

**प्रीतश्चास्मि महाबाहो शासनस्य प्रतिग्रहात् ।**

**त्वां चाहमभिषेक्ष्यामि प्रीतियुक्तो नराधिपम् ॥ १२ ॥**

**एवमुक्त्वा सुतं पूरुं ययातिर्नहुषात्मजः ।**

**देवयानीसुतं क्रुद्धो राजा वाक्यमुवाच ह ॥ १३ ॥**

न्यासभूतेति ॥ हे पुत्र । त्वयि मया संक्रामिता जरा तस्मान्मया जातः ॥ ११-१३ ॥

****

**राक्षसस्त्वं मया जातः पुत्ररूपो दुरासदः ।**

**प्रतिहंसि ममाज्ञां यत्प्रजार्थे विफलो भव ॥ १४ ॥**

**पितरं गुरुभूतं मां यस्माच्चमवमन्यसे ।**

**राक्षसान्यातुधानांस्त्वं जनयिष्यसि दारुणान् ॥ १५ ॥**

राक्षस इति ॥ प्रजार्थे विफलो भवेति । प्रजया पुत्रेण पितुः सकाशात्प्राप्यार्थः राज्यादिलक्षणरूपः तस्मिन्विफल उक्तप्रयोजनरहित इत्यर्थः ॥ १४-१५ ॥

****

**न तु सोमकुलोत्पन्ने वंशे स्थास्यति दुर्मतेः ।**

**वंशोपि भवतस्तुल्यो दुर्विनीतो भविष्यति ॥ १६ ॥**

**तमेवमुक्त्वा राजर्षिः पूरुं राज्यविवर्धनम् ।**

**अभिषेकेण संपूज्य आश्रमं प्रविवेश ह ॥ १७ ॥**

**ततः कालेन महता दिष्टान्तमुपजग्मिवान् ।**

**त्रिदिवं संगतो राजा ययातिर्नहुषात्मजः ॥ १८ ॥**

**पूरुश्चकार तद्राज्यं धर्मेण महता वृतः ।**

**प्रतिष्ठाने पुरवरे काशीराज्ये महायशाः ॥ १९ ॥**

**यदुस्तु जनयामास यातुधानान्सहस्रशः ।**

**पुरे क्रौञ्चवने दुर्गे राजवंशबहिष्कृतः ॥ २० ॥**

नत्विति त्वयेति शेषः ॥ १६-२० ॥

****

**एष तूशनसा मुक्तः शापोत्सर्गो ययातिना ।**

**धारितः क्षत्रधर्मेण यं निमिश्च न चक्षमे ॥ २१ ॥**

ययातिवृत्तान्तप्रतिपादनस्य प्रकृतोपयोगमाह-एष तूशनसेति ॥ यमृषिशापं निमिर्न चक्षमे तादृशः शापो ययातिना धारित इत्यर्थः ॥ २१ ॥

****

**एतते सर्वमाख्यातं दर्शनं सर्वकारिणाम् ।**

**अनुवर्तामहे सौम्य दोषो न स्वाद्यथा नृगे ॥ २२ ॥**

**इति कथयति रामे चन्द्रतुल्यानने च प्रविरलतरतारं व्योम जज्ञे तदानीम् ।**

**अरुणकिरणरक्ता दिग्बभौ चैत्र पूर्वा कुसुमरसविमुक्तं वस्त्रमाकुण्ठितेव ॥ २३ ॥**

एतदिति ॥ कारः कृत्यमेषामस्तीति कारिणः । कार्यापेक्षिण इत्यर्थः ॥ २२-२३ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकोनषष्टितमः सर्गः ॥ ५९ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने एकोनषष्टितमः सर्गः ॥ ५९ ॥**
