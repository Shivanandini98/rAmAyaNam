+++
title = "०५५ निमि-वसिष्ठ-शापौ"

+++
**श्रीमद्रामायणे वाल्मीकीये आदिकाव्ये उत्तरकाण्डे पञ्चपञ्चाशः सर्गः**


<details><summary>विषयाः</summary>

रामेण लक्ष्मणं प्रति  
महद्-अपराधस्यानर्थ-हेतुत्वे उदाहरणतया कथान्तरोदाहरणारंभः ॥ १ ॥  
निमि-नाम्ना इक्ष्वाकु-वंश्येन राज्ञा  
स्व-याजनाय स्व-प्रार्थितेन वसिष्ठेन  
इन्द्रेण स्वस्य पूर्व-वरणोक्त्या पश्चाद्-याजनोक्तौ  
विलंबासहनेन गौतम-वरणेन याग-निर्वर्तनम् ॥ २ ॥  
पश्चाद्-आगतेन वसिष्ठेन  
निद्रा-परवशतया स्वानभियायिनं निमिं प्रति  
विदेहत्व-शाप-दानम् ॥ ३ ॥  
निमिना वसिष्ठं प्रति  
स्वतः शाप-दानस्यानौचित्योक्त्या  
तस्यापि विदेहत्व-शापदानम् ॥ ४ ॥
</details>


**एष ते नृगशापस्य विस्तरोभिहितो मया ।  
यद्यस्ति श्रवणे श्रद्धा शृणुष्वेहापरां कथाम् ॥ १ ॥**

इह राजापराधविषये ॥ १ ॥

**एवमुक्तस्तु रामेण सौमित्रिः पुनरब्रवीत् ।  
तृप्तिराश्चर्यभूतानां कथानां नास्ति मे नृप ॥ २ ॥  
लक्ष्मणेनैवमुक्तस्तु राम इक्ष्वाकुनन्दनः ।  
कथां परमधर्मिष्ठां व्याहर्तुमुपचक्रमे ॥ ३ ॥  
आसीद्राजा निमिर्नाम इक्ष्वाकूणां महात्मनाम् ।  
पुत्रो द्वादशमो वीर्ये धर्मे च परिनिष्ठितः ॥ ४ ॥**

तृप्तिः कथानां संबन्धिनीत्यर्थः ॥ २-४ ॥

**स राजा वीर्यसंपन्नः पुरं देवपुरोपमम् ।  
निवेशयामास तदा अभ्याशे गौतमस्य तु ॥ ५ ॥**

गौतमस्येति गौतमाश्रमस्येत्यर्थः ॥ ५ ॥

**पुरस्य सुकृतं नाम वैजयन्तमिति श्रुतम् ।  
निवेशं यत्र राजर्षिर्निमिश्चक्रे महायशाः ॥ ६ ॥  
तस्य बुद्धिः समुत्पन्ना निवेश्य सुमहापुरम् ।  
यजेयं दीर्घसत्रेण पितुः प्रह्लादयन्मनः ॥ ७ ॥  
ततः पितरमामन्त्र्य इक्ष्वाकुं हि मनोः सुतम् ।  
वसिष्ठं वरयामास पूर्वं ब्रह्मर्षिसत्तमम् ॥ ८ ॥  
अनन्तरं स राजर्षिर्निमिरिक्ष्वाकुनन्दनः ।  
अत्रिमङ्गिरसं चैव भृगुं चैव तपोधनम् ॥ ९ ॥**

वैजयन्तं इन्द्रप्रासादं । सादृश्यात्तद्व्यपदेशः ॥ ६-९ ॥

**तमुवाच वसिष्ठस्तु निमिं राजर्षिसत्तमम् ।  
वृतोऽहं पूर्वमिन्द्रेण अन्तरं प्रतिपालय ॥ १० ॥**

प्रतिपालय प्रतीक्षस्व । प्रतीक्ष त्वं तदन्तरमिति च पाठः । तदनन्तरं त्वां याजयिष्य इति शेषः ॥ १० ॥

**अनन्तरं महाविप्रो गौतमः प्रत्यपूरयत् ।  
वसिष्ठोपि महातेजा इन्द्रयज्ञमथाकरोत् ॥ ११ ॥**

गौतमः प्रत्यपूरयत् । वसिष्ठकर्तव्यं हौत्रमिति शेषः ॥ ११ ॥

**निमिस्तु राजा विप्रांस्तान्तसमानीय नराधिपः ।  
अयजद्धिमत्पार्श्वे स्वपुरस्य समीपतः ।  
पञ्च वर्षसहस्राणि राजा दीक्षामुपागमत् ॥ १२ ॥  
इन्द्रयज्ञावसाने तु वसिष्ठो भगवानृषिः ।  
सकाशमागतो राज्ञो हौत्रं कर्तुमनिन्दितः ॥ १३ ॥  
तदन्तरमथापश्यद्गौतमेनाभिपूरितम् ।  
कोपेन महताऽऽविष्टो वसिष्ठो ब्रह्मणः सुतः ॥ १४ ॥**

तान् अत्र्यादीन् ॥ १२-१४ ॥

**स राज्ञो दर्शनाकाङ्क्षी मुहूर्तं समुपाविशत् ।  
तस्मिन्नहनि राजर्षिर्निद्रयाऽपहृतो भृशम् ॥ १५ ॥  
ततो मन्युर्वसिष्ठस्य प्रादुरासीन्महात्मनः ।  
अदर्शनेन राजर्षेर्व्याहर्तुमुपचक्रमे ॥ १६ ॥  
यस्मात्त्वमन्यं वृतवान्मामवज्ञाय पार्थिव ।  
चेतनेन विनाभूतो देहस्तव भविष्यति ॥ १७ ॥  
ततः प्रबुद्धो राजर्षिः श्रुत्वा शापमुदाहृतम् ।  
ब्रह्मयोनिमथोवाच संरम्भात्क्रोधमूर्च्छितः ॥ १८ ॥  
अजानतः शयानस्य क्रोधेन कलुषीकृतः ।  
मुक्तवान्मयि शापाग्निं यमदण्डमिवापरम् ॥ १९ ॥**

स इति । असमाप्तसत्र इतिशेषः ॥ १५-१९ ॥

**तस्मात्तवापि ब्रह्मर्षे चेतनेन विना कृतः ।  
देहः सुरुचिरप्रख्यो भविष्यति न संशयः ॥ २० ॥  
इति रोपवशादुभौ तदानीमन्योन्यं शपितौ नृपद्विजेन्द्रौ ।  
सहसैव बभूवतुर्विदेहौ तत्तुल्याधिगतप्रभाववन्तौ ॥ २१ ॥**

चेतनेन विना कृत इति । मृत इत्यर्थः । सुरुचिरप्रख्यः सुरुचिरकान्तिः ॥ २०-२१ ॥

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पञ्चपञ्चाशः सर्गः ॥ ५५ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने पञ्चपञ्चाशः सर्गः ॥ ५५ ॥**
