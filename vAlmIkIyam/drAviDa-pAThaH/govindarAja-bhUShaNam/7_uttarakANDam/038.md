+++
title = "०३८"

+++
**श्रीमद्रामायणे वाल्मीकीये आदिकाव्ये उत्तरकाण्डे अष्टत्रिंशः सर्गः**

रामेण स्वाभिषेकावलोकनकुतुकसमागतनानादेशाधिपानां तत्तन्नगरंप्रतिप्रेषणम् ॥ १ ॥

**एवमास्ते महाबाहुरहन्यहनि राघवः ।**

**प्रशासत्सर्वकार्याणि पौरजानपदेषु च ॥ १ ॥**

**ततः कतिपयाहस्सु वैदेहं मिथिलाधिपम् ।**

**राघवः प्राञ्जलिर्भूत्वा वाक्यमेतदुवाच ह ॥ २ ॥**

अथ सामन्तराजविसर्जनं-एवमित्यादि ॥ एवं पूर्वोक्तप्रकारेण । सर्वोपास्यमान इत्यर्थः । प्रशासदिति शत्रन्तं पदं ॥ १-२ ॥

****

**भवान्हि गतिरव्यग्रा भवता पालिता वयम् ।**

**भवतस्तेजसोग्रेण रावणो निहतो मया ॥ ३ ॥**

**इक्ष्वाकूणां च सर्वेषां मैथिलानां च सर्वशः ।**

**अतुलाः प्रीतयो राजन्संबन्धकपुरोगमाः ॥ ४ ॥**

भवान्हि गतिरव्यग्रेति । अचला प्रतिष्ठेत्यर्थः । भवता पालिता इति । कन्याप्रदानादिना परिपालितवंशा इत्यर्थः । तेजसा तपोवीर्येण । पाविता इति च पाठः ॥ ३-४ ॥

****

**तद्भवान्त्स्वपुरीं यातु रत्नान्यादाय पार्थिव ।**

**भरतश्च सहायार्थं पृष्ठतस्तेऽनुयास्यति ॥ ५ ॥**

रत्नानि अस्माभिर्दीयमानानि उत्तमवस्तूनि ॥ ५ ॥

****

**स तथेति नृपः कृत्वा राघवं वाक्यमब्रवीत् ।**

**प्रीतोस्मि भवतो राजन्दर्शनेन नयेन च ॥ ६ ॥**

तथेति कृत्वा तथास्त्वित्यङ्गीकृत्येत्यर्थः ॥ ६ ॥

****

**यान्येतानि तु रत्नानि मदर्थं संचितानि वै ।**

**दुहित्रे तानि वै राजन्सर्वाण्येव ददामि च ॥ ७ ॥**

**एवमुक्त्वा तु काकुत्स्थं जनको हृष्टमानसः ।**

**प्रययौ मिथिलां श्रीमांस्तमनुज्ञाय राघवम् ॥ ८ ॥**

मदर्थं मत्प्री- तिदानार्थं ॥ ७-८ ॥

****

**ततः प्रयाते जनके केकयं मातुलं प्रभुः ।**

**राघवः प्राञ्जलिर्भूत्वां वाक्यमेतदुवाच ह ॥ ९ ॥**

केकयं मातुलमिति युधाजितमित्यर्थः ॥ ९ ॥

****

**इदं राज्यमहं चैव भरतश्च सलक्ष्मणः ।**

**आयत्तास्त्वं हि नो राजन्गतिश्च पुरुषर्षभ ॥ १० ॥**

आयत्ताः । त्वयीति शेषः । गतिः आपद्बन्धुरित्यर्थः ॥ १० ॥

****

**राजाऽपि वृद्धः संतापं त्वदर्थमुपयास्यति ।**

**तस्माद्गमनमद्यैव रोचते तव पार्थिव ॥ ११ ॥**

राजा केकयः ॥ ११ ॥

****

**लक्ष्मणेनानुयात्रेण पृष्ठतोऽनुगमिष्यते ।**

**धनमादाय विपुलं रत्नानि विविधानि च ॥ १२ ॥**

**युधाजित्तु तथेत्याह गमनं प्रति राघवम् ।**

**रत्नानि च धनं चैव त्वय्येवाक्षय्यमस्त्विति ॥ १३ ॥**

अनुयात्रेण अनुयात्रोपचाररूपेण अनुयात्रानुरूपोपचारार्थ । अनुगमिष्यते । भवानिति शेषः । लक्ष्मणस्त्वनुयात्रार्थं पृष्ठतोनुगमिष्यतीतिपाठः ॥ १२-१३ ॥

****

**प्रदक्षिणं स राजानं कृत्वा केकयवर्धनः ।**

**रामेण हि कृतः पूर्वमभिवाद्य प्रदक्षिणम् ॥ १४ ॥**

रामेण पूर्वमभिवाद्य प्रदक्षिणं कृतः केकयवर्धनः राजानं रामं प्रदक्षिणीकृत्य प्रयातः। रामस्य मूर्धाभिषिक्तत्वाज्येष्ठेन मातुलेनापि रामं प्रति प्रदक्षिणादिकरणं ॥ १४ ॥

****

**लक्ष्मणेन सहायेन प्रयातः केकयेश्वरः ।**

**हतेऽसुरे यथा वृत्रे विष्णुना सह वासवः ॥ १५ ॥**

**तं विसृज्य ततो रामो वयस्यमकुतोभयम् ।**

**प्रतर्दनं काशिपतिं परिष्वज्येदमब्रवीत् ॥ १६ ॥**

वृत्रे हते सति विष्णुना उपेन्द्रेण सह स्थितो वासवः यथा विसृजति तथा लक्ष्मणमनुयात्रार्थं विसृज्येत्यर्थः ॥ १५-१६ ॥

****

**दर्शिता भवता प्रीतिर्दर्शितं सौहृदं परम् ।**

**उद्योगश्च कृतो राजन्भरतेन त्वया सह ॥ १७ ॥**

यस्मात्त्वया भरतेन सह मम रणसहायार्थमुद्योगः कृतः । यस्माद्भवता परमा प्रीतिर्दृर्शिता परं सौहार्दं च दर्शितं । अनेनानुवादेन रावणसंहारार्थं काशीराजेन संगतमिति सिद्धम् ॥ १७ ॥

****

**तद्भवानद्य काशेय पुरीं वाराणसीं व्रज ।**

**रमणीयां त्वया गुप्तां सुप्रकाशां सुतोरणाम् ॥ १८ ॥**

काशेय काशीदेशे भव । ढग्भाव आर्षः ॥ १८ ॥

****

**एतावदुक्त्वा चोत्थाय काकुत्स्थः परमासनात् ।**

**पर्यष्वजत धर्मात्मा निरन्तरमुरोगतम् ।**

**विसर्जयामास तदा कौसल्यानन्दवर्धनः ॥ १९ ॥**

**राघवेणाभ्यनुज्ञातः काशीशोप्यकुतोभयः ।**

**वाराणसीं ययौ तूर्णं राघवेण विसर्जितः ॥ २० ॥**

उरोगतं यथा भवति तथा निरन्तरं गाढं पर्यध्वजत ॥ १९-२० ॥

****

**विसृज्य तं काशिपतिं त्रिशतं पृथिवीपतीन् ।**

**प्रहसन्राघवो वाक्यमुवाच मधुराक्षरम् ॥ २१ ॥**

प्रहसन्निति । त्रिशतसंख्याकपृथिवीपतिदर्शनजसंतोषात्प्रहासः ॥ २१ ॥

****

**भवतां प्रीतिरव्यंग्रा तेजसा परिरक्षिता ।**

**धर्मश्च नियतो नित्यं सत्यं च भवतां सदा ॥ २२ ॥**

**युष्माकं चानुभावेन तेजसा च महात्मनाम् ।**

**हतो दुरात्मा दुर्बुद्धी रावणो राक्षसाधमः ॥ २३ ॥**

**हेतुमात्रमहं तत्र भवतां तेजसा हतः ।**

**रावणः सगणो युद्धे सपुत्रामात्यबान्धवः ॥ २४ ॥**

भवतां तेजसा अव्यग्रा प्रतिष्ठिता प्रीतिः वनाय निर्गतस्य मे पुनश्चागत्यानुभवयोग्यतया परिरक्षिता । भवतां तेजसा धर्मश्च नियतः । सत्यं च नियतं ॥ २२-२४ ॥

****

**भवन्तश्च समानीता भरतेन महात्मना ।**

**श्रुत्वा जनकराजस्य काननात्तनयां हृताम् ॥ २५ ॥**

**उद्युक्तानां च सर्वेषां पार्थिवानां महात्मनाम् ।**

**कालो व्यतीतः सुमहान्गमनं रोचयाम्यतः ॥ २६ ॥**

**प्रत्यूचुस्तं च राजानो हर्षेण महता वृताः ।**

**दिष्ट्या त्वं विजयी राम स्वराज्येऽपि प्रतिष्ठितः ॥ २७ ॥**

भवन्तश्च समानीताः संमिलिताः ॥ २५-२७ ॥

****

**दिष्ट्या प्रत्याहृता सीता दिष्ट्या शत्रुः पराजितः ।**

**एष नः परमः काम एषा नः प्रीतिरुत्तमा ॥ २८ ॥**

**यत्वां विजयिनं राम पश्यामो हतशात्रवम् ।**

**एतत्त्वय्युपपन्नं च यदस्मांस्त्वं प्रशंससे ॥ २९ ॥**

**प्रशंसार्ह न जानीमः प्रशंसां वक्तुमीदृशीम् ।**

**आपृच्छामो गमिष्यामो हृदिस्यो नः सदा भवान् ॥ ३० ॥**

**वर्तामहे महाबाहो प्रीत्याऽत्र महता वृत्ताः ।**

**भवेच्च ते महाराज प्रीतिरस्मासु नित्यदा ॥ ३१ ॥**

हतशात्रवं हतशत्रुं ॥ २८-३१ ॥

****

**बाढमित्येव राजानो हर्षेण परमन्विताः ।  
ऊचुः प्राञ्जलयः सर्वे राघवं गमनोत्सुकाः ॥ ३२ ॥**

**\[ दिष्ट्या ते कमलवरेक्षणं सुनासं ताम्रोष्ठं सुखमतिशोभि शुक्लदन्तम् ।**

**पश्यामो विजयमहाहवेषु नित्यं भ्राजन्तं निशि शरदीव पूर्णचन्द्रम् ॥ ३३ ॥**

**पूजिताश्च त्वया राम मानिताश्च विशेषतः ।**

**गमिष्यामो महाराज स्वं स्वं देशं रघूत्तम ॥ ३४ ॥\]**

**पूजिताश्चैव रामेण जग्मुर्देशान्स्वकान्स्वकान् ॥ ३५ ॥**

बाढमित्येवेति ॥ रामेणोक्ता इति शेषः । गमिष्याम इत्यूचुरिति पूर्वेणान्वयः ॥ ३२-३५ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अष्टत्रिंशः सर्गः ॥ ३८ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने अष्टत्रिंशः सर्गः ॥ ३८ ॥**
