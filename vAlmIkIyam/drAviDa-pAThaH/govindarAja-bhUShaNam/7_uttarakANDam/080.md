+++
title = "०८०"

+++
**श्रीमद्रामायणे वाल्मीकीये आदिकाव्ये उत्तरकाण्डे अशीतितमःसर्गः**

कदाचनवसन्तेशुक्रासंनिधाने तदाश्रमंगतेनदण्डनाम्नाराज्ञाअरजानामिकायास्तत्कन्या -या बलात्कारेणोपभोगः ॥ १ ॥

**एतदाख्याय रामाय महर्षिः कुम्भसंभवः ।**

**अस्यामेवापरं वाक्यं कथायामुपचक्रमे ॥ १ ॥**

**ततः स दण्डः काकुत्स्थ बहुवर्षगणायुतम् ।**

**अकरोत्तत्र दान्तात्मा राज्यं निहतकण्टकम् ॥ २ ॥**

एतदित्यादि ॥ अस्यामेवापरं वाक्यमिति । प्रोक्तदानकथायामेव संबद्धं अपरं तत्पृष्टोत्तरभूतं कथान्तरमित्यर्थः ॥ १-२ ॥

****

**अथ काले तु कस्मिंश्चिद्राजा भार्गवमाश्रमम् ।**

**रमणीयमुपाक्रामच्चैत्रे मासि मनोहरे ॥ ३ ॥**

भार्गवः शुक्रः तस्यायमपि भार्गवः तं ॥ ३ ॥

****

**तत्र भार्गवकन्यां स रूपेणाप्रतिमां भुवि ।**

**विचरन्तीं वनोद्देशे दण्डोपश्यदनुत्तमाम् ॥ ४ ॥**

**स दृष्ट्वा तां सुदुर्मेधा अनङ्गशरपीडितः ।**

**अभिगम्य सुसंविग्नां कन्यां वचनमब्रवीत् ॥ ५ ॥**

**कुतस्त्वमसि सुश्रोणि कस्य वाऽसि सुता शुभे ।**

**पीडितोऽहमनङ्गेन गच्छामि त्वां शुभानने ॥ ६ ॥**

**तस्य चैवंब्रुवाणस्य मोहोन्मत्तस्य कामिनः ।**

**भार्गवी प्रत्युवाचेदं वचः सानुनयं नृपम् ॥ ७ ॥**

**भार्गवस्य सुतां विद्धि देवस्याक्लिष्टकर्मणः ।**

**अरजांनाम राजेन्द्र ज्येष्ठामाश्रमवासिनीम् ॥ ८ ॥**

**मा मां स्पृश बलाद्राजन्कन्या पितृवशा ह्यहम् ।**

**गुरुः पिता मे राजेन्द्र त्वं च शिष्यो महात्मनः ।**

**व्यसनं सुमहत्क्रुद्धः स ते दद्यान्महातपाः ॥ ९ ॥**

मोहेन काममोहेन । उन्मत्तः उचितानुचितवचनकर्मविवेकरहितः ॥ ७-९ ॥

****

**यदि वाऽन्यन्मया कार्यं धर्मदृष्टेन सत्पथा ।**

**वरयस्व नृपश्रेष्ठ पितरं मे महाद्युतिम् ॥ १० ॥**

यदि वा अन्यत् कामभोगानुकूलम् ॥ १० ॥

****

**अन्यथा तु फलं तुभ्यं भवेद्धोराभिसंहितम् ।**

**क्रोधेन हि पिता मेऽसौ त्रैलोक्यमपि निर्दहेत् ॥ ११ ॥**

**दास्यते चानवद्याङ्ग तव मां याचितः पिता ॥ १२ ॥**

**एवंब्रुवाणामरजां दण्डः कामवशं गतः ।**

**प्रत्युवाचं मदोन्मत्तः शिरस्याधाय चाञ्जलिम् ॥ १३ ॥**

घोराभिसंहितं महानर्थसंबद्धम् ॥ ११-१३ ॥

****

**प्रसादं कुरु सुश्रोणि न कालं क्षेप्तुमर्हसि ।**

**त्वत्कृते हि मम प्राणा विदीर्यन्ते वरानने ॥ १४ ॥**

कालं क्षेप्तुं विलम्बं कर्तुमित्यर्थः ॥ १४ ॥

****

**त्वां प्राप्य मे वधो वा स्याच्छापो वा यदि दारुणः ।**

**भक्तं भजस्व मां भीरु भजमानं सुविह्वलम् ॥ १५ ॥**

त्वां प्राप्य मे यदि वधादिर्भवेत् । भवतु नामेति शेषः ॥ १५ ॥

****

**एवमुक्त्वा तु तां कन्यां दोर्भ्यां गृह्य बलाद्बली ।**

**विस्फुरन्तीं यथाकामं मैथुनायोपचक्रमे ॥ १६ ॥**

विस्फुरन्तीं विलुठन्तीम् ॥ १६ ॥

****

**एतमर्थं महाघोरं दण्डः कृत्वा सुदारुणम् ।**

**नगरं प्रययावाशु मधुमन्तमनुत्तमम् ॥ १७ ॥**

**अरजापि रुदन्ती सा आश्रमस्याविदूरतः ।**

**प्रतीक्षन्ती सुसंत्रस्ता पितरं देवसन्निभम् ॥ १८ ॥**

प्रतीक्षन्ती पितरमास्त इति शेषः । प्रतीक्षन्ते स्म संत्रस्तेति पाठः ॥ १८ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अशीतितमःसर्गः॥ ८० ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने अशीतितमः सर्गः ॥ ८० ॥**
