+++
title = "०७५"

+++
**श्रीमद्रामायणे वाल्मीकीये आदिकाव्ये उत्तरकाण्डे पञ्चसप्ततितमः सर्गः**

नारदवचन श्रवणहृष्टेनरामेण लक्ष्मणंप्रतिब्राह्मणबालककलेबरस्यतैलद्रोण्यांनिधापनेन -रक्षणचोदनपूर्वकं स्मरणमात्रसंनिहितपुष्पक विमानारोहणेनक्रमेण प्रतीच्यादिदिक्चतुष्टये दुष्कृतकारिणोऽन्वेषणं ॥ १ ॥ दक्षिणस्यांदिशि शैवलशैलोत्तरपार्श्ववर्तिसरस्तीरेअधोमूर्धतया -तपस्यतः कस्यचिदवलोकनम् ॥ २ ॥ तथातंप्रतितदीयवर्णस्य तदभिलषिततपः फलस्यचप्रश्नः ॥ ३ ॥

**नारदस्य तु तद्वाक्यं श्रुत्वामृतमयं तदा ।**

**प्रहर्षमतुलं लेभे लक्ष्मणं चेदमब्रवीत् ॥ १ ॥**

**गच्छ सौम्य द्विज श्रेष्ठं समाश्वासय सुव्रतम् ।**

**बालस्य तु शरीरं तत्तैलद्रोण्यां निधापय ॥ २ ॥**

**गन्धैश्च परमोदारैस्तैलैश्चापि सुगन्धिभिः ।**

**यथा न क्षीयते बालस्तथा सौम्य विधीयताम् ॥ ३ ॥**

नारदस्येत्यादि ॥ १-३ ॥

****

**यथा शरीरो बालस्य गुप्तः सञ्शिष्टकर्मणः ।**

**विपत्तिः परिभेदो वा न भवेच्च तथा कुरु ॥ ४ ॥**

**एवमादिश्य काकुत्स्थो लक्ष्मणं शुभलक्षणम् ।**

**मनसा पुष्पकं दध्यावागच्छेति महायशाः ॥ ५ ॥**

उक्तार्थस्य विवरणं-यथेत्यादि ॥ बालस्य शरीर इति लिङ्गव्यत्ययः । विपत्तिः स्वरूपनाशः । भेदः सन्धिबन्धादिविनिर्मु क्तिः ॥ ४-५ ॥

****

**इङ्गितं स तु विज्ञाय पुष्पको हेमभूषितः ।**

**आजगाम मुहूर्तेन समीपं राघवस्य वै ॥ ६ ॥**

**सोब्रवीत्प्रणतो भूत्वा अयमस्मि नराधिप ।**

**वश्यस्तव महाबाहो किंकरः समुपस्थितः ॥ ७ ॥**

**भाषितं रुचिरं श्रुत्वा पुष्पकस्य नराधिपः ।**

**अभिवाद्य महर्षींस्तान्विमानं सोध्यरोहत ॥ ८ ॥**

**धनुर्गृहीत्वा तूणी च खङ्गं च रुचिरप्रभम् ।**

**निक्षिप्य नगरे वीरौ सौमित्रिभरतावुभौ ॥ ९ ॥**

स त्विति । पुष्पकाधिष्ठातृचेतन इत्यर्थः ॥ ६-९ ॥

****

**प्रायात्प्रतीचीं हरितं विचिन्वंश्च ततस्ततः ।**

**उत्तरामगमच्छ्रीमान्दिशं हिमवता वृताम् ॥ १० ॥**

हरितं दिशं विचिन्वन्निति । शूद्रतपस्विनमिति शेषः ॥ १० ॥

****

**अपश्यमानस्तत्रापि स्वल्पमप्यथ दुष्कृतम् ।**

**पूर्वामपि दिशं सर्वामथापश्यन्नराधिपः ॥ ११ ॥**

**प्रविशुद्धसमाचारामादर्शतलनिर्मलाम् ।**

**पुष्पकस्थो महाबाहुस्तदा पश्यन्नराधिपः ॥ १२ ॥**

अपश्यमानः अपश्यन् ॥ ११-१२

****

**दक्षिणां दिशमाक्रामत्ततो राजर्षिनन्दनः ।**

**शैवलस्योत्तरे पार्श्वे ददर्श सुमहत्सरः ॥ १३ ॥**

**तस्मिन्सरसि तप्यन्तं तापसं सुमहत्तपः ।**

**ददर्श राघवः श्रीमाँल्लम्बमानमधोमुखम् ॥ १४ ॥**

**राघवस्तमुपागम्य तप्यन्तं तप उत्तमम् ।**

**उवाच स तदा वाक्यं धन्यस्त्वमसि सुव्रत ॥ १५ ॥**

**कस्यां योन्यां तपोवृद्ध वर्तसे दृढविक्रम ।**

**कौतूहलात्वां पृच्छामि रामो दाशरथिर्ह्यहम् ॥ १६ ॥**

॥ शैवलाख्यस्य विन्ध्यसमीपवर्तिगिरेः ॥ १३-१६ ॥

****

**कोर्थो मनीषितस्तुभ्यं स्वर्गलाभः परोथ वा ।**

**वराश्रयो यदर्थं त्वं तपस्यसि सुदुष्करम् ।**

**यमाश्रित्य तपस्तप्तं श्रोतुमिच्छामि तापस ॥ १७ ॥**

तुभ्यं तव । वराश्रयः तपः-प्रीतदेवतावरलभ्यो मनीषितोभीष्टोर्थः स्वर्भोगो वा अन्यो वा । यमाश्रित्य ॥ १७ ॥

****

**ब्राह्मणो वाऽसि भद्रं ते क्षत्रियो वाऽसि दुर्जयः ।**

**वैश्यस्तृतीयवर्णो वा शूद्रो वा सत्यवाग्भव ॥ १८ ॥**

**इत्येवमुक्तः स नराधिपेन ह्यवाक्छिरा दाशरथाय तस्मै ।**

**उवाच जातिं नृपपुवाय यत्कारणे चैव तपःप्रयत्नः ॥ १९ ॥**

सत्यवाग्भव सत्यं कथयेत्यर्थः ॥ १८-१९ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पञ्चसप्ततितमः सर्गः ॥ ७५ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने पञ्चसप्ततितमः सर्गः ॥ ७५ ॥**
