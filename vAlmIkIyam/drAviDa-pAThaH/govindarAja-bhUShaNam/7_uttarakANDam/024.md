+++
title = "०२४"

+++
**श्रीमद्रामायणे वाल्मीकीये आदिकाव्ये उत्तरकाण्डे चतुर्विंशः सर्गः**

दिग्जयार्थंगतेनरावणेन तन्त्रतत्ररमणीयतरतरुणीगणस्यबलादपहरणेन पुष्पकारोपणे साध्वीभिस्ताभिस्तंप्रति नारीहेतुकवधप्राप्तिकारकशापदानम् ॥ १ ॥ ततस्ताभिः सहैवलङ्कां -प्रविष्टेरावणे शूर्पणखया तंप्रति स्वरमणमारणरूपदोषाविष्करणेन सगर्हणंरोदनम् ॥ २ ॥ रावणेनतांप्रति तन्मारणस्यप्रामादिकत्वोक्त्यापरिसान्त्वनपूर्वकं दानमानादिभिस्तत्परितोषण -प्रतिज्ञानेन तदर्थं चतुर्दशसदस्रसंख्याकराक्षसैर्दूषणेन शूर्पणखयाचसह दण्डकारण्यंप्रति खरस्यप्रेषणम् ॥ ३ ॥

**निवर्तमानः संहृष्टो रावणः सुदुरात्मवान् ।**

**जह्रे पथि नरेन्द्रर्षिदेवगन्धर्वकन्यकाः ॥ १ ॥**

**दर्शनीयां हि रक्षः स कन्यां स्त्रीं वाऽथ पश्यति ।**

**हत्वा बन्धुजनं तस्या विमाने तां रुरोध ह ॥ २ ॥**

**एवं पन्नगकन्याश्च राक्षसासुरमानुषीः ।**

**यक्षदानवकन्याश्च विमाने सोध्यरोपयत् ॥ ३ ॥**

**ताश्च सर्वाः समं दुःखान्मुमुचुर्बाष्पजं जलम् ।**

**तुल्यमभ्यर्चिषां तत्र शोकाग्निभयसंभवम् ॥ ४ ॥**

रक्षः स इति संबन्धः । कन्या अनूढा । स्त्री सभर्तृका ॥ २-४ ॥

****

**ताभिः सर्वानवद्याभिर्नदीभिरिव सागरः ।**

**आपूरितं विमानं तद्भयशोकाशिवाश्रुभिः ॥ ५ ॥**

**नागगन्धर्वकन्याश्च महर्षितनयाश्च याः ।**

**दैत्यदानवकन्याश्च विमाने शतशोऽरुदन् ॥ ६ ॥**

**दीर्घकेश्यः सुचार्वङ्ग्यः पूर्णचन्द्रनिभाननाः ।**

**पीनस्तन्यस्तथा वज्रवेदिमध्यसमप्रभाः ॥ ७ ॥**

**रथकूबरसंकाशैः श्रोणिदेशैर्मनोहराः ।**

**स्त्रियः सुराङ्गनाप्रख्या निष्टप्तकनकप्रभाः ।**

**शोकदुःखभयत्रस्ता विह्वलाश्च सुमध्यमाः ॥ ८ ॥**

भयशोकाभ्यां अशिवमश्रु यासां ताभिः ॥ ५-८ ॥

****

**तासां निश्वासवातेन सर्वतः संप्रदीपितम् ।**

**अग्निहोत्रमिवाभाति सन्निरुद्धाग्नि पुष्पकम् ॥ ९ ॥**

**दशग्रीववशं प्राप्तास्तास्तु शोकाकुलाः स्त्रियः ।**

**दीनवक्त्रेक्षणाः श्यामा मृग्यः सिंहवशा इव ॥ १० ॥**

**काचिच्चिन्तयती तंत्र किं नु मां भक्षयिष्यति ।**

**काचिद्दध्यौ सुदुःखार्ता अपि मां मारयेदयम् ॥ ११ ॥**

**इति मातृपितृस्मृत्वा भर्तृन्भ्रातृंस्तथैव च ।**

**दुःखशोकसमाविष्टा विलेपुः सहिताः स्त्रियः ॥ १२ ॥**

**कथं नु खलु मे पुत्रो भविष्यति मया विना ।**

**कथं माता कथं भ्राता निमग्नाः शोकसागरे ॥ १३ ॥**

**हा कथं नु करिष्यामि भर्तुस्तस्मादहं विना ।**

**मृत्यो प्रसादयामि त्वां नय मां दुःखभागिनीम् ॥ १४ ॥**

**किंतु तद्दुष्कृतं कर्म पुरा देहान्तरे कृतम् ।**

**एवं स्म दुःखिताः सर्वाः पतिताः शोकसागरे ॥ १५ ॥**

**न खल्विदानीं पश्यामो दुःखस्यास्यान्तमात्मनः ।**

**अहो धिङ्मानुषं लोकं नास्ति खल्वधमः परः ॥ १६ ॥**

**यद्दुर्बला बलवता भर्तारो रावणेन नः ।**

**सूर्येणोदयता काले नक्षत्राणीव नाशिताः ॥ १७ ॥**

**अहो सुबलवद्रक्षो वधोपायेषु युज्यते ।**

**अहो दुर्वृत्तमास्थाय नात्मानं वै जुगुप्सते ॥ १८ ॥**

**सर्वथा सदृशस्तावद्विक्रमोस्य दुरात्मनः ।**

**इदं त्वसदृशं कर्म परदाराभिमर्शनम् ॥ १९ ॥**

सन्निरुद्धा अग्नयो यस्मिंस्तादृशं अग्निहोत्रं अग्निकुण्डमिव पुष्पकं भाति ॥ ९-१९ ॥

****

**यस्मादेष परक्यासु रमते राक्षसाधमः ।**

**तस्माद्वै स्त्रीकृतेनैव प्राप्स्यते दुर्मतिर्वधम् ॥ २० ॥**

**सतीभिर्वरनारीभिरेवं वाक्येऽभ्युदीरिते ।**

**दुर्दुन्दुभयः खस्थाः पुष्पवृष्टिः पपात च ॥ २१ ॥**

**शप्तः स्त्रीभिः स तु समं हतौजा इव निष्प्रभः ।**

**पतिव्रताभिः साध्वीभिर्बभूव विमना इव ॥ २२ ॥**

**एवं विलपितं तासां शृण्वन्राक्षसपुङ्गवः ।**

**प्रविवेश पुरीं लङ्कां पूज्यमानो निशाचरैः ॥ २३ ॥**

**एतस्मिन्नन्तरे घोरा राक्षसी कामरूपिणी ।**

**सहसा पतिता भूमौ भगिनी रावणस्वसा ॥ २४ ॥**

**तां स्वसारं समुत्थाप्य रावणः परिसान्त्वयन् ।**

**अब्रवीत्किमिदं भद्रे वक्तुकामाऽसि मे द्रुतम् ॥ २५॥**

**सा बाष्पपरिरुद्धाक्षी रक्ताक्षी वाक्यमब्रवीत् ।**

**कृतास्मि विधवा राजंस्त्वया बलवता बलात् ॥ २६ ॥**

**एते राजंस्त्वया वीरा दैत्या विनिहता रणे ।**

**कालकेया इति ख्याताः सहस्राणि चतुर्दश ॥ २७ ॥**

**प्राणेभ्योपि गरीयान्मे तत्र भर्ता महाबलः ।**

**सोपि त्वया हतस्तात रिपुणा भ्रातृगृध्नुना ॥ २८ ॥**

परक्यासु परकीयासु ॥ २०-२८ ॥

****

**त्वयाऽस्मि निहता राजन्स्वयमेव हि बन्धुना ।**

**राजन्वैधव्यशब्दं च भोक्ष्यामि त्वत्कृते ह्यहम् ॥ २९ ॥**

यतो मे भर्ता हतः अतएव साहं स्वयं स्वबन्धुनैव त्वया निहतास्मि ॥ २९ ॥

****

**ननु नाम त्वया रक्ष्यो जामाता समरेष्वपि ।**

**स त्वया निहतो युद्धे स्वयमेव न लज्जसे ॥ ३० ॥**

**एवमुक्तो दशग्रीवो भगिन्या क्रोशमानया ।**

**अब्रवीत्सान्त्वयित्वा तां सामपूर्वमिदं वचः ॥ ३१ ॥**

**अलं वत्से रुदित्वा ते न भेतव्यं च सर्वशः ।**

**दानमानग्रसादैस्त्वां तोषयिष्यामि यत्नतः ॥ ३२ ॥**

**युद्धप्रमत्तो व्याक्षिप्तो जयकाङ्क्षी क्षिपञ्छरान् ।**

**नावगच्छामि युद्धेषु स्वान्परान्वायहं शुभे ॥ ३३ ॥**

**जामातरं न जाने स्म प्रहरन्युद्धदुर्मदः ।**

**तेनासौ निहतः संख्ये मया भर्ता तव स्वसः ॥ ३४ ॥**

नन्विति पृथक् पदं । जामाता नाम समरेष्वपि रक्ष्यो ननु नेति काकुः । रक्ष्य एव किलेत्यर्थः ॥ ३०-३४ ॥

****

**अस्मिन्काले तु यत्प्राप्तं तत्करिष्यामि ते हितम् ।**

**भ्रातुरैश्वर्ययुक्तस्य खरस्य वस पार्श्वतः ॥ ३५ ॥**

अस्मिन्काले तु यत्प्राप्तं मत्कर्तव्यत्वेनेति शेषः । मातृष्वसेयस्य खरस्य भ्रातृत्वात् भ्रातुरित्युच्यते । पार्श्वतो वनसमीपे वसेत्यर्थः । मम तु राज्यपरवशस्य न त्वत्संमानने अवकाश इति भावः ॥ ३५ ॥

****

**चतुर्दशानां भ्राता ते सहस्राणां भविष्यति ।**

**प्रभुः प्रयाणे दाने च राक्षसानां महाबलः ॥ ३६ ॥**

**तत्र मातृष्वसेयस्ते भ्राताऽयं वै खरः प्रभुः ।**

**भविष्यति तवादेशं सदा कुर्वन्निशाचरः ॥ ३७ ॥**

**शीघ्रं गच्छत्वयं वीरो दण्डकान्परिरक्षितुम् ।**

**दूषणोस्य बलाध्यक्षो भविष्यति महाबलः ॥ ३८ ॥**

**\[ स हि शप्तो वनोद्देशः क्रुद्धेनोशनसा पुरा ।**

**राक्षसानामधीवासो भविष्यति महात्मनाम् \] ॥ ३९ ॥**

**तत्र ते वचनं शूरः करिष्यति सदा खरः ।**

**रक्षसां कामरूपाणां प्रभुरेष भविष्यति ॥ ४० ॥**

**एवमुक्त्वा दशग्रीवः सैन्यमस्यादिदेश ह ।**

**चतुर्दश सहस्राणि रक्षसां वीर्यशालिनाम् ॥ ४१ ॥**

**स तैः परिवृतः सर्वै राक्षसैर्घोरदर्शनैः ।**

**अगच्छत खरः शीघ्रं दण्डकानकुतोभयः ॥ ४२ ॥**

**स तत्र कारयामास राज्यं निहतकण्टकम् ।**

**सा च सूर्पणखा तत्र न्यवसद्दण्डकावने ॥ ४३ ॥**

चतुर्दशानां सहस्राणां प्रयाणे प्रेषणे दाने । अन्नपानवस्त्रादिदाने प्रभुस्ते भ्रातेत्यन्वयः । भविष्यतीति । तवादेशं त्वद्वचः सदा कुर्वन्भविष्यति ॥ ३६-४३ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे चतुर्विंशः सर्गः ॥ २४ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने चतुर्विंशः सर्गः ॥ २४ ॥**
