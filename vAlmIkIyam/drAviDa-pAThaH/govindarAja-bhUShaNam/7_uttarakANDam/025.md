+++
title = "०२५"

+++
**श्रीमद्रामायणे वाल्मीकीये आदिकाव्ये उत्तरकाण्डे पञ्चविंशः सर्गः**

दिग्विजयानन्तंरलङ्कामाविशतारावणेन प्रथमंनिकुंभिलाप्रवेशः ॥ १ ॥ तत्रयज्ञदीक्षित -मिन्द्रजितंप्रति यज्ञफलप्रश्नः ॥ २ ॥ याजकेनशुक्रेण तंप्रतितस्यमौनित्वोक्त्त्या यज्ञफलनिवेदनम् ॥ ३ ॥ रावणेनेन्द्रजितंप्रति शत्रुभूतेन्द्राद्याराधनस्यानौचित्योक्त्या तन्निवर्तनपूर्वकं तेनसहस्त्व -भवनमेत्य पुष्पकात्स्त्वापहृतपरतरुणीगणावतारणम् ॥ ४ ॥ तदसहिष्णुनाविभीषणेनतंप्रति निजभगिन्याः कुंभीनस्याः मधुनामकदैत्यकृतापहरणनिवेदनपूर्वकं तस्यपराङ्गनाहरणरूप -दुष्कर्मफलस्वकथनम् ॥ ५ ॥ रावणेनमधुवधपूर्वकसुरलोकजयप्रतिज्ञानेन कुंभकर्णादिभिः सहमधुपुरंप्रतिगमनं ॥ ६ ॥ तथाकुंभीनसीप्रार्थनया मधुवधान्निवृत्य तेनापिसहकैलासगमनम् ॥ ७ ॥

**स तु दत्त्वा दशग्रीवो वनं घोरं खरस्य तत् ।**

**भगिनीं च समाश्वास्य हृष्टः स्वस्थतरोऽभवत् ॥ १ ॥**

**ततो निम्भिला नाम लङ्कोपवनमुत्तमम् ।**

**तद्राक्षसेन्द्रो बलवान्प्रविवेश सहानुगः ॥ २ ॥**

निकुम्भिला नाम लङ्कायाः पश्चिमद्वारवर्तिं काननं ॥ २ ॥

****

**ततो यूपशताकीर्णं सौम्यचैत्योपशोभितम् ।**

**ददर्श विष्ठितं यज्ञं श्रिया संप्रज्वलन्निव ॥ ३ ॥**

चैत्यं देवायतनं । विष्ठितं प्रवृत्तं ॥ ३ ॥

****

**ततः कृष्णाजिनधरं कमण्डलुशिखाध्वजम् ।**

**ददर्श स्वसुतं तत्र मेघनादं भयावहम् ॥ ४ ॥**

**तं समासाद्य लङ्केशः परिष्वज्याथ बाहुभिः ।**

**अब्रवीत्किमिदं वत्स वर्तसे ब्रूहि तत्वतः ॥ ५ ॥**

कमण्डलुः शिखा दण्डो ध्वजश्च यस्य स तथा । अनेन ब्रह्मचर्यं सूचितं । न तु ब्रह्मचर्याश्रमः । अग्निष्टोमादियाजित्वं ध्यात्वोपदेशात् ॥ ४-५ ॥

****

**उशना त्वब्रवीत्तत्र यज्ञसंपत्समृद्धये ।**

**रावणं राक्षसश्रेष्ठं द्विजश्रेष्ठो महातपाः ॥ ६ ॥**

उशना गुरुः शुक्राचार्यः । प्रवर्तकत्वात् स्वयमब्रवीदिति भावः ॥ ६ ॥

****

**अहमाख्यामि ते राजञ्छ्रूयतां सर्वमेव तत् ।**

**यज्ञास्ते सप्त पुत्रेण प्राप्ताः सुबहुविस्तराः ॥ ७ ॥**

**अग्निष्टोमोश्वमेधश्च यज्ञो बहुसुवर्णकः ।**

**राजसूयस्तथा यज्ञो गोमेधो वैष्णवस्तथा ॥ ८ ॥**

**माहेश्वरे प्रवृत्ते तु यज्ञे पुंभिः सुदुर्लभे ।**

**वरांस्ते लब्धवान्पुत्रः साक्षात्पशुपतेरिह ॥ ९ ॥**

**कामगं स्यन्दनं दिव्यमन्तरिक्षचरं ध्रुवम् ।**

**मायां च तामसीं नाम यया संपद्यते तमः ॥ १० ॥**

**एतया किल संग्रामे मायया राक्षसेश्वर ।**

**प्रयुक्तया गतिः शक्या न हि ज्ञातुं सुरासुरैः ॥ ११ ॥**

**अक्षयाविषुधी बाणैश्चापं चापि सुदुर्जयम् ।**

**अस्त्रं च बलवद्राजञ्शत्रुविध्वंसनं रणे ॥ १२ ॥**

**एतान्सर्वान्वराँल्लब्ध्वा पुत्रस्तेऽयं दशानन ।**

**अद्य यज्ञसमाप्तौ च त्वां दिदृक्षुः स्थितो ह्यहम् ॥ १३ ॥**

**ततोऽब्रवीद्दशग्रीवो न शोभनमिदं कृतम् ।**

**पूजिताः शत्रवो यस्माद्द्रव्यैरिन्द्रपुरोगमाः ॥ १४ ॥**

**एहीदानीं कृतं विद्धि सुकृतं तन्त्र संशयः ।**

**आगच्छ सौम्य गच्छाम स्वमेव भवनं प्रति ॥ १५ ॥**

**ततो गत्वा दशग्रीवः सपुत्रः सविभीषणः ।**

**स्त्रियोवतारयामास सर्वास्ता बाष्पगद्गदाः ॥ १६ ॥**

**लक्षिण्यो रत्नभूताश्च देवदानवरक्षसाम् ।**

**\[ नार्यो भूषणसंपन्ना ज्वलन्त्यः स्वेन तेजसा ॥ १७ ॥**

**विभीषणस्तु ता नारीर्दृष्ट्वा शोकपरायणाः ।\]**

**तस्य तासु मतिं ज्ञात्वा धर्मात्मा वाक्यमब्रवीत् ॥ १८ ॥**

यज्ञाः प्रसिद्धाः ॥ ७-१८ ॥

****

**ईदृशैस्त्वं समाचारैर्यशोर्यकुलनाशनैः ।**

**धर्षणं ज्ञातिनां ज्ञात्वा स्वमतेन विचेष्टसे ॥ १९ ॥**

स्वमतेन स्वेच्छया । उल्लङ्घितशास्त्रमर्यादयेत्यर्थः ॥ १९ ॥

****

**ज्ञातींस्तान्धर्षयित्वेमास्त्वयाऽऽनीता वराङ्गनाः ।**

**त्वामतिक्रम्य मधुना राजकुम्भीनसी हुता ॥ २० ॥**

**रावणस्त्वब्रवीद्वाक्यं नावगच्छामि किंन्विदम् ।**

**कोयं यस्तु त्वयाख्यातो मधुरित्येव नामतः ॥ २१ ॥**

**विभीषणस्तु संक्रुद्धो भ्रातरं वाक्यमब्रवीत् ।**

**श्रूयतामस्य पापस्य कर्मणः फलमागतम् ॥ २२ ॥**

**मातामहस्य यो भ्राता ज्येष्ठो भ्राता सुमालिनः ।**

**माल्यवानिति विख्यातो वृद्धः प्राज्ञो निशाचरः ॥ २३ ॥**

ज्ञातीन् आनीतस्त्रीबन्धून् । अस्य कर्मणः परदारापहरणरूपपापस्य । फलमागतं स्वीयस्वसुर्बलान्मधुना हरणं ॥ २०-२३ ॥

****

**पिता ज्येष्ठो जनन्या नो ह्यस्माकं चार्यकोऽभवत् ।**

**तस्य कुम्भीनसी नाम दुहितुर्दुहिताऽभवत् ॥ २४ ॥**

**मातृष्वसुरथास्माकं सा च कन्याऽनलोद्भवा ।**

**भवत्यस्माकमेवैषा भ्रातॄणां धर्मतः स्वसा ॥ २५ ॥**

अस्माकं जनन्याः सुमालिसुतायाः कैकस्याः ज्येष्ठा भगिनी काचिदस्ति । सा तु नाम्ना पुष्पोत्कचा । अपरा कुम्भीनसीति पूर्वमुक्ता । अस्माकं त्वार्यको माल्यवान् अस्माकं ज्येष्ठमातामहः । अस्माकं जनन्याश्च ज्येष्ठः पिता । तस्य माल्यवतः कुम्भीनसी नाम दुहितास्ति । अनलोद्भवा अनला माल्यवतः सुता तस्याः कन्या कुम्भीनसीत्यर्थः । अस्मन्मातामहस्य सुमालिनः द्वे पुत्र्यौ प्रसिद्धे । पुष्पोत्कचा कैकसी चेति । तयोर्ज्येष्ठः पिता माल्यवान् । तस्य पुत्री अनला । तस्याः कन्या कुम्भीनसी । सा अस्माकं स्वसा । ज्येष्ठमातामहपुत्र्याः पुत्रीत्वात् । अतएव धर्मतः स्वसेत्युक्ता ॥ २४-२५ ॥

****

**सा हृता मधुना राजन्राक्षसेन बलीयसा ।**

**यज्ञप्रवृत्ते पुत्रे तु मयि चान्तर्जलोषिते ॥ २६ ॥**

यज्ञप्रमत्तः यज्ञेन प्रमत्तः । विस्मृतस्वगृहकृत्य इत्यर्थः । अन्तर्जलोषित इति तपोर्थमिति शेषः ॥ २६ ॥

**कुम्भकर्णे महाराज निद्रामनुभवत्यथ ।**

**निहत्य राक्षसश्रेष्ठानमात्यानिह संमतान् ॥ २७ ॥**

इह गृहे । वर्तमानानिति शेषः । संमतान् सिद्धान् ॥ २७ ॥

****

**धर्षयित्वा हृता सा तु सुप्ताऽप्यन्तः पुरे तव ।**

**श्रुत्वाऽपि तन्महाराज क्षान्तमेव हतो न सः ॥ २८ ॥**

श्रुत्वा चैवं मधुना स्वसृहरणं मत्वा अस्माकं क्षान्तमेव न तु मधुर्हतः ॥ २८ ॥

****

**यस्मादवश्यं दातव्या कन्या भर्त्रे हि भ्रातुभिः ।**

**तदेतत्कर्मणो ह्यस्य फलं पापस्य दुर्मते ।**

**अस्मिन्नेवाभिसंप्राप्तं लोके विदितमस्तु ते ॥ २९ ॥**

**विभीषणवचः श्रुत्वा राक्षसेन्द्रः स रावणः ।**

**दौरात्म्येनात्मनोद्धूतस्तप्ताम्भा इव सागरः ॥ ३० ॥**

**ततोऽब्रवीद्दशग्रीवः क्रुद्धः संरक्तलोचनः ।**

**कल्प्यतां मे रथः शीघ्रं शूराः सज्जीभवन्तु नः ॥ ३१ ॥**

**भ्राता मे कुम्भकर्णश्च ये च मुख्या निशाचराः ।**

**वाहनान्यधिरोहन्तु नानाप्रहरणायुधाः ॥ ३२ ॥**

भ्रातृभिः अस्माभिरित्यर्थः । तदिति । आहूय कल्याणपूर्वकं कन्यादानं विना बलात् कन्याग्रहणं अस्य पापस्य कर्मणः फलं । अस्मिन्नेव दृष्टान्ते अभिसंप्राप्तं अतः परमन्यत्रापि लोके विदितमस्तु ॥ २९-३२ ॥

****

**अद्य तं समरे हत्वा मधु रावणनिर्भयम् ।**

**सुरलोकं गमिष्यामि युद्धाकाङ्क्षी सुहृद्वृतः ॥ ३३ ॥**

**\[ ततो विजित्य त्रिदिवं वशे स्थाप्य पुरंदरम् ।**

**निर्भयो विचरिष्यामि त्रैलोक्यैश्वर्यशोभितः ॥ ३४ ॥\]**

**अक्षौहिणीसहस्राणि चत्वार्यग्र्याणि रक्षसाम् ।**

**नानाप्रहरणान्याशु निर्ययुर्युद्धकाङ्क्षिणाम् ॥ ३५ ॥**

**इन्द्रजित्त्वग्रजित्सैन्यात्सैनिकान्परिगृह्य च ।**

**जगाम रावणो मध्ये कुम्भकर्णश्च पृष्ठतः ॥ ३६ ॥**

**विभीषणश्च धर्मात्मा लङ्कायां धर्ममाचरत् ।**

**शेषाः सर्वे महाभागा ययुर्मधुपुरं प्रति ॥ ३७ ॥**

**खरैरुष्टैर्हयैर्दीप्तैः शिंशुमारैर्महोरगैः ।**

**राक्षसाः प्रययुः सर्वे कृत्वाऽऽकाशं निरन्तरम् ॥ ३८ ॥**

**दैत्याश्च शतशस्तत्र कृतवैराश्च दैवतैः ।**

**रावणं प्रेक्ष्य गच्छन्तमन्वगच्छन्हि पृष्ठतः ॥ ३९ ॥**

**स तु गत्वा मधुपुरं प्रविश्य च दशाननः ।**

**न ददर्श मधु तत्र भगिनीं तत्र दृष्टवान् ॥ ४० ॥**

**सा च प्रह्वाञ्जलिर्भूत्वा शिरसा चरणौ गता ।**

**तस्य राक्षसराजस्य त्रस्ता कुम्भीनसी तदा ॥ ४१ ॥**

रावणान्निर्भयो रावणनिर्भयः ॥ ३३-४१ ॥

****

**तां समुत्थापयामास न भेतव्यमिति ब्रुवन् ।**

**रावणो राक्षसश्रेष्ठः किं चापि करवाणि ते ॥ ४२ ॥**

**साऽब्रवीद्यदि मे राजन्प्रसन्नस्त्वं महाभुज ।**

**भर्तारं न ममेहाद्य हन्तुमर्हसि मानद ॥ ४३ ॥**

अन्यदपि तव प्रियमित्यर्थः ॥ ४२-४३ ॥

****

**न हीदृशं भयं किंचित्कुलस्त्रीणामिहोच्यते ।**

**भयानामपि सर्वेषां वैधव्यं व्यसनं महत् ॥ ४४ ॥**

ईदृशं भयं भर्तृवधसंभवं भयमित्यर्थः ॥ ४४ ॥

****

**सत्यवाग्भव राजेन्द्र मामवेक्षस्व याचतीम् ।**

**त्वयाऽप्युक्तं महाराज न भेतव्यमिति स्वयम् ॥ ४५ ॥**

**रावणस्त्वब्रवीद्धृष्टः स्वसारं तत्र संस्थिताम् ।**

**क्व चासौ तव भर्ता वै मम शीघ्रं निवेद्यताम् ॥ ४६ ॥**

**सह तेन गमिष्यामि सुरलोकं जयावहे ।**

**तव कारुण्यसौहार्दान्निवृत्तोस्मि मधोर्वधात् ॥ ४७ ॥**

**इत्युक्ता सा समुत्थाप्य प्रसुप्तं तं निशाचरम् ।**

**अब्रवीत्संग्रहृष्टेव राक्षसी सा पतिं वचः ॥ ४८ ॥**

**एष प्राप्तो दशग्रीवो मम भ्राता महाबलः ।**

**सुरलोकजयाकाङ्क्षी साहाय्ये त्वां वृणोति च ॥ ४९ ॥**

**तदस्य त्वं सहायार्थं सबन्धुर्गच्छ राक्षस ।**

**स्निग्धस्य भजमानस्य युक्तमर्थाय कल्पितम् ॥ ५० ॥**

**तस्यास्तद्वचनं श्रुत्वा तथेत्याह मधुर्वचः ॥ ५१ ॥**

सत्यवाग् भवेति । न भेतव्यमिति वचनं सत्यं कुर्वित्यर्थः ॥ ४५-५१ ॥

****

**ददर्श राक्षसश्रेष्ठं यथान्याय्यमुपेत्य सः ।**

**पूजयामास धर्मेण रावणं राक्षसाधिपम् ॥ ५२ ॥**

**प्राप्य पूजां दशग्रीवो मधुवेश्मनि वीर्यवान् ।**

**तत्र चैकां निशामुष्य गमनायोपचक्रमे ॥ ५३ ॥**

**ततः कैलासमासाद्य शैलं वैश्रवणालयम् ।**

**राक्षसेन्द्रो महेन्द्राभः सेनामुपनिवेशयत् ॥ ५४ ॥**

यथान्याय्यमिति अर्घ्याद्युपचारमित्यर्थः ॥ ५२-५४ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पञ्चविंशः सर्गः ॥ २५ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने पञ्चविंशः सर्गः ॥ २५ ॥**
