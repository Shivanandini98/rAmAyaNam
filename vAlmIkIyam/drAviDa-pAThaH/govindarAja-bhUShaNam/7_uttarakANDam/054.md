+++
title = "०५४"

+++
**श्रीमद्रामायणे वाल्मीकीये आदिकाव्ये उत्तरकाण्डे चतुष्पञ्चाशःसर्गः**

नृगेणराज्ञा स्वस्यकृकलासत्वप्रापक ब्राह्मणशापप्राह्यनन्तरं स्वपुत्रस्थराज्येऽभिषेचन -पूर्वकं शिल्पिभिर्हिमवर्षातपनिवार कगर्तत्रयनिर्मापणेन तत्रप्रवेशनम् ॥ १ ॥

**रामस्य भाषितं श्रुत्वा लक्ष्मणः परमार्थवित् ।**

**उवाच प्राञ्जलिर्वाक्यं राघवं दीप्ततेजसम् ॥ १ ॥**

रामस्येत्यादि ॥ १ ॥

****

**अल्पापराधे काकुत्स्थ द्विजाभ्यां शाप ईदृशः ।**

**महान्नृगस्य राजर्षेर्यमदण्ड इवापरः ॥ २ ॥**

**श्रुत्वा तु पापसंयुक्तमात्मानं पुरुषर्षभ ।**

**किमुवाच नृगो राजा द्विजौ क्रोधसमन्वितौ ॥ ३ ॥**

अल्पेति ॥ अल्पेप्यपराधे परीक्षार्थमागतत्वात् गोदानद्वारा द्विजाभ्यां नारदपर्वताभ्यां यमदण्ड इव महान् शापो दत्तः ॥ २-३ ॥

****

**लक्ष्मणेनैवमुक्तस्तु राघवः पुनरब्रवीत् ।**

**शृणु सौम्य यथापूर्वं स राजा शापविक्षतः ॥ ४ ॥**

लक्ष्मणेनेति ॥ हे सौम्य, शापविक्षतः सन् स राजा यथा पूर्वमुवाच तच्छृण्विति योजना ॥ ४ ॥

****

**अथाध्वनि गतौ विप्रौ विज्ञाय स नृगस्तदा ।**

**आहूय मन्त्रिणः सर्वान्नैगमान्सपुरोधसः ॥ ५ ॥**

अथेति ॥ अध्वनि व्योमाध्वनि गतौ ध्यानेन अमुकाविति विज्ञायेत्यर्थः । नैगमान् पौरान् ॥ ५ ॥

****

**तानुवाच नृगो राजा सर्वाश्च प्रकृतीस्तथा ।**

**दुःखेन सुसमाविष्टः श्रूयतां मे समाहितैः ॥ ६ ॥**

तानिति ॥ श्रूयतामिति । वचनमिति शेषः ॥ ६ ॥

****

**नारदः पर्वतश्चैव मम दत्वा महद्भयम् ।**

**गतौ त्रिभुवनं भद्रौ वायुभूतावनिन्दितौ ॥ ७ ॥**

नारद इति ॥ त्रिभुवनं ब्रह्मलोकमित्यर्थः ॥ ७ ॥

****

**कुमारोयं वसुर्नाम स देवोऽद्याभिषिच्यताम् ।**

**श्वभ्रं च यत्सुखस्पर्शं क्रियतां शिल्पिभिर्मम ।**

**यत्राहं संक्षयिष्यामि शापं ब्राह्मणनिस्सृतम् ॥ ८ ॥**

**वर्षघ्नमेकं श्वभ्रं तु हिमघ्नमपरं तथा ।**

**ग्रीष्मघ्नं तु सुखस्पर्शमेकं कुर्वन्तु शिल्पिनः ॥ ९ ॥**

श्वभ्रं गर्तः ॥ ८-९ ॥

****

**फलवन्तश्व ये वृक्षाः पुष्पवत्यश्च या लताः ।**

**विरोप्यन्तां बहुविधा श्छायावन्तश्च गुल्मिनः ॥ १० ॥**

**क्रियतां रमणीयं च श्वभ्राणां सर्वतो दिशम् ।**

**सुखमत्र वसिष्यामि यावत्कालस्य पर्ययः ॥ ११ ॥**

गुल्मिनः कक्षवृक्षाः ॥ १०-११ ॥

****

**पुष्पाणि च सुगन्धीनि क्रियन्तां तेषु नित्यशः ।**

**परिवार्य यथा मे स्युरध्यर्धं योजनं तथा ॥ १२ ॥**

**एवं कृत्वा विधानं स संदिदेश वसुं तदा ।**

**धर्मनित्यः प्रजाः पुत्र क्षत्रधर्मेण पालय ॥ १३ ॥**

पुष्पाणि यथा अध्यर्धं योजनं परिवार्य स्युः तथा क्रियन्तामित्यर्थः ॥ १२-१३ ॥

****

**प्रत्यक्षं ते यथा शापो द्विजाभ्यां मयि पातितः ।**

**नरश्रेष्ठ सरोपाभ्यामपराधेऽपि तादृशे ॥ १४ ॥**

तादृशे अल्पेपीत्यर्थः ॥ १४ ॥

****

**मा कृथास्तनुसंतापं मत्कृतेऽपि नरर्षभ ।**

**कृतान्तः कुशलः पुत्र येनास्मि व्यसनीकृतः ॥ १५ ॥**

कृतान्तः ईश्वरः ॥ १५ ॥

****

**प्राप्तव्यान्येव प्राप्नोति गन्तव्यान्येव गच्छति ।**

**लब्धव्यान्येव लभते दुःखानि च सुखानि च ।**

**पूर्वे जात्यन्तरे वत्स मा विषादं कुरुष्व ह ॥ १६ ॥**

**एवमुक्त्वा नृपस्तत्र सुतं राजा महायशाः ।**

**श्वभ्रं जगाम सुकृतं वासाय पुरुषर्षभ ॥ १७ ॥**

**एवं प्रविश्यैव नृपस्तदानीं श्वभ्रं महारत्नविभूषितं तत् ।**

**संपादयामास तदा महात्मा शापं द्विजाभ्यां हि रुषा विमुक्तम् ॥ १८ ॥**

पूर्वे जात्यन्तरे । प्राप्तव्यान्येव प्राप्नोति गन्तव्यान्येव गच्छति । लब्धव्यान्येव लभते दुःखानि च सुखानि च ॥ १६-१८ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे चतुष्पञ्चाशःसर्गः॥५४॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने चतुष्पञ्चाशः सर्गः ॥ ५४ ॥**
