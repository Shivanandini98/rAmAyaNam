+++
title = "०२६"

+++
**श्रीमद्रामायणे वाल्मीकीये आदिकाव्ये उत्तरकाण्डे षडिशः सर्गः**

कैलासेवसता समुदितेचन्द्रे तत्रयदृच्छासमागतरंभावलोकनक्षुभितहृदाचरावणेन तत्करग्रहणेन तांप्रतिजिगमिपितदेशप्रश्नपूर्वकंभोगप्रार्थना ॥ १ ॥ तयातंप्रति स्वस्यनलकूबरा -भिलापनिवेदनेन स्नुषात्वोक्त्त्या स्वमोचनयाचने तेनबलात्तदुपभोगः ॥ २ ॥ तेनभुक्तमुक्तयारंभया नलकूबरमेत्य तस्मिन्रावणदुश्चेष्टितनिवेदनम् ॥ ३ ॥ तेनकोपात्तंप्रति अकामकामिनीभोगे सप्तधामूर्धस्फुटनविषयकशापदानम् ॥ ४ ॥ तच्छ्रवणेनरावणेनाकाम -कामिनीभोगानभिरोचनं तदपहृतपतिव्रताभिर्हर्षाधिगमश्च ॥ ५ ॥

**स तु तत्र दशग्रीवः सह सैन्येन वीर्यवान् ।**

**अस्तं प्राप्ते दिनकरे निवासं समरोचयत् ॥ १ ॥**

**उदिते विमले चन्द्रे तुल्यपर्वतवर्चसि ।**

**प्रसुप्तं सुमहत्सैन्यं नानाप्रहरणायुधम् ॥ २ ॥**

तुल्यपर्वतवर्चसि स्वनिविष्टकैलासवत्तुल्याभे ॥ २ ॥

****

**रावणस्तु महावीर्यो निषण्णः शैलसूर्धनि ।**

**स ददर्श गुणांस्तत्र चन्द्रपादसुशोभितान् ॥ ३ ॥**

गुणान् भोगार्हधर्मान् ॥ ३ ॥

****

**कर्णिकारवनैर्दीप्तैः कदम्बगहनैस्तथा ।**

**पद्मिनीभिश्च फुल्लाभिर्मन्दाकिन्या जलैरपि ॥ ४ ॥**

**चम्पकाशोकपुन्नागमन्दारतरुभिस्तथा ।**

**चूतपाटललोध्रैश्च प्रियङ्ग्ग्वर्जुनकेतकैः ॥ ५ ॥**

**तगरैर्नारिकेलैश्च प्रियालपनसैस्तथा ।**

**आरग्वधैस्तमालैश्च प्रियालबकुलैरपि ॥ ६ ॥**

कदम्बगहनैः कदम्बवनैः ॥ ४-६ ॥

****

**एतैरन्यैश्च तरुभिरुद्भासितवनान्तरे ।**

**किन्नरा मदनेनार्ता रक्ता मधुरकण्ठिनः ।**

**समं संप्रजगुर्यत्र मनस्तुष्टिविवर्धनम् ॥ ७ ॥**

**विद्याधरा मदक्षीबा मदरक्तान्तलोचनाः ।**

**योषिद्भिः सह संक्रान्ताश्चिकीडुर्जहृषुश्च वै ॥ ८ ॥**

**घण्टानामिव सन्नादः शुश्रुवे मधुरस्वरः ।**

**अप्सरोगणसङ्घानां गायतां धनदालये ॥ ९ ॥**

रक्ताः रागयुक्ताः । मधुरकण्ठिनः मधुकण्ठध्वनयः । समं स्वस्त्रीभिरिति शेषः ॥ ७-९ ॥

****

**पुष्पवर्षाणि मुश्चन्तो नगाः पवनताडिताः ।**

**शैलं तं वासयन्तीव मधुमाधवगन्धिनः ॥ १० ॥**

वासयन्ति अधिवासयुक्तं कुर्वन्ति । मधुमाधवगन्धिनः नित्यमेव मधुमाधवाभ्यां चैत्रवैशाखाभ्यां वसन्तमासाभ्यां गन्धिनः तत्कृतपुष्पगन्धाइत्यर्थः ॥ १० ॥

****

**मधुपुष्परजःपृक्तं गन्धमादाय पुष्कलम् ।**

**प्रववौ वर्धयन्कामं रावणस्य सुखोऽनिलः ॥ ११ ॥**

**गेयात्पुष्पसमृद्ध्या च शैत्याद्वायोर्गिरेर्गुणात् ।**

**प्रवृत्तायां रजन्यां च चन्द्रस्योदयनेन च ॥ १२ ॥**

**रावणः सुमहावीर्यः कामस्य वशमागतः ।**

**विनिश्वस्य विनिश्वस्य शशिनं समवैक्षत ॥ १३ ॥**

**एतस्मिन्नन्तरे तत्र दिव्याभरणभूषिता ।**

**सर्वाप्सरोवरा रम्भा दिव्यपुष्पविभूषिता ॥ १४ ॥**

मधुपुष्परजःपृक्तं मधुना मकरन्देन पुष्परजसा च संपृक्तं ॥ ११-१४ ॥

****

**दिव्यचन्दनलिप्ताङ्गी मन्दारकृतमूर्धजा ।**

**दिव्योत्सवकृतारम्भा पूर्णचन्द्रनिभानना ॥ १५ ॥**

मन्दारकृतमूर्धजा मन्दारपुष्पकृतालंकारकेशीत्यर्थः ॥ १५ ॥

****

**चक्षुर्मनोहरं पीनं मेखलादामभूषितम् ।**

**समुद्वहन्ती जघनं रतिप्राभृतमुत्तमम् ॥ १६ ॥**

रतिप्राभृतं रत्युपदाभूतं रतिवर्धकमित्यर्थः ॥ १६ ॥

****

**कृतैर्विशेषकैरार्द्रैः षडर्तुकुसुमोद्भवैः ।**

**बभावन्यतमेव श्रीकान्तिद्युतिमतिह्रियाम् ।**

**नीलं सतोयमेघाभं वस्त्रं समवकुण्ठिता ॥ १७ ॥**

**यस्या वक्त्रं शशिनिमं भ्रुवौ चापनिभे शुभे ।**

**ऊरू करिकराकारौ करो पल्लवकोमलौ ।**

**सैन्यमध्येन गच्छन्ती रावणेनोपवीक्षिता ॥ १८ ॥**

**तां समुत्थाय गच्छन्तीं कामबाणवशं गतः ।**

**करे गृहीत्वा लज्जन्तीं स्मयमानोऽभ्यभाषत ॥ १९ ॥**

षडर्तुकुसुमोद्भवैः षडृतकुसुमोद्भवैरित्यर्थः । ऋकारस्य गुणश्छान्दसः । विशेषकैरलंकारैरित्यर्थः । श्रीकान्तिद्युतिमतिह्रियां देवस्त्रीविशेषाणामन्यतमेव स्थिता । अभिसान्त्वेन नीलवस्त्रमादाय समवकुण्ठिता प्रावृतवती ॥ १७-१९ ॥

****

**क्व गच्छसि वरारोहे कां सिद्धिं भजसे स्वयम् ।**

**कस्याभ्युदयकालोऽयं यस्त्वां समुपभोक्ष्यते ॥ २० ॥**

कां सिद्धिं कस्य भोगसिद्धिमित्यर्थः ॥ २० ॥

****

****

**त्वंदाननरसस्याद्य पद्मोत्पलसुगन्धिनः ।**

**सुधामृतरसस्येव कोऽद्य तृप्तिं गमिष्यति ॥ २१ ॥**

**स्वर्णकुम्भनिभौ पीनौ शुभौ भीरु निरन्तरौ ।**

**कस्योरस्थलसंस्पर्श दास्यतस्ते कुचाविमौ ॥ २२ ॥**

**सुवर्णचक्रप्रतिमं स्वर्णदामचितं पृथु ।**

**अध्यारोहति कस्तेऽद्य जघनं स्वर्गरूपिणम् ॥ २३ ॥**

**मद्विशिष्टः पुमान्कोऽद्य शक्रो विष्णुरथाश्विनौ ।**

**मामतीत्य हि यं च त्वं यासि भीरु न शोभनम् ॥ २४ ॥**

**विश्रम त्वं पृथुश्रोणि शिलातलमिदं शुभम् ।**

**त्रैलोक्ये यः प्रभुश्चैव मदन्यो नैव विद्यते ॥ २५ ॥**

**तदेवं प्राञ्जलिः मह्वो याचते त्वां दशाननः ।**

**भर्तुर्भर्ता विधाता च त्रैलोक्यस्य भजस्व माम् ॥ २६ ॥**

**एवमुक्ताऽब्रवीद्रम्भा वेपमाना कृताञ्जलिः ।**

**प्रसीद नार्हसे वक्तुमीदृशं त्वं हि मे गुरुः ॥ २७ ॥**

**अन्येभ्यो हि त्वया रक्ष्या प्राप्नुयां धर्षणं यदि ।**

**तद्धर्मतः स्नुषा तेऽहं तत्त्वमेव ब्रवीमि ते ॥ २८ ॥**

**अथाब्रवीद्दशग्रीवश्चरणाधोमुखीं स्थिताम् ।**

**रोमहर्षमनुप्राप्तां दृष्टमात्रेण तां तदा ॥ २९ ॥**

**सुतस्य यदि मे भार्या ततस्त्वं हि स्नुषा भवेः ।**

**बाढमित्येव सा रम्भा प्राह रावणमुत्तरम् ॥ ३० ॥**

**धर्मतस्ते सुतस्याहं भार्या राक्षसपुङ्गव ।**

**पुत्रः प्रियतरः प्राणैर्भ्रातुर्वैश्रवणस्य ते ।**

**विख्यातस्त्रिषु लोकेषु नलकूबर इत्ययम् ॥ ३१ ॥**

सुधामृतरसस्येव अमृतादमृतरसस्येवेत्यर्थः । तृप्तियोगे षष्ठी ॥ २१-३१ ॥

****

**धर्मतो यो भवेद्विप्रः क्षत्रियो वीर्यतो भवेत ।**

**क्रोधाद्यश्च भवेदग्निः क्षान्त्या च वसुधासमः ॥ ३२ ॥**

धर्मतः धर्मानुष्ठानविषये ॥ ३२ ॥

****

**तस्यास्मि कृतसंकेता लोकपालसुतस्य वै ।**

**तमुद्दिश्य तु मे सर्वं विभूषणमिदं कृतम् ॥ ३३ ॥**

**तथा तस्य हि नान्यस्य भावो मां प्रति तिष्ठति ।**

**तेन सत्येन मां राजन्मोक्तुमर्हस्यरिन्दम ॥ ३४ ॥**

**स हि तिष्ठति धर्मात्मा मां प्रतीक्षन्त्समुत्सुकः ।**

**तत्र विघ्नं सुतस्येह कर्तुं नार्हसि मुञ्च माम् ॥ ३५ ॥**

**सद्भिराचरितं मार्गं गच्छ राक्षसपुङ्गव ।**

**माननीयो मम त्वं हि पालनीया तथाऽस्मि ते ॥ ३६ ॥**

कृतसंकेता कृतरतिसंकेता । यथा तस्य भावो मां प्रति नान्यस्य तथा ममापि भावस्तं प्रति तिष्ठतीत्यर्थः ॥ ३३-३६ ॥

****

**एवमुक्तो दशग्रीवः प्रत्युवाच विनीतवत् ।**

**स्नुषाऽस्मि यदवोचस्त्वमेकपत्नीष्वयं क्रमः ॥ ३७ ॥**

**देवलोकस्थितिरियं सुराणां शाश्वती मता ।**

**पतिरप्सरसां नास्ति न चैकस्त्रीपरिग्रहः ॥ ३८ ॥**

**एवमुक्त्वा स तां रक्षो निवेश्य च शिलातले ।**

**कामभोगाभिसंसक्तो मैथुनायोपचक्रमे ॥ ३९ ॥**

स्नुषास्मि यदवोचः । स्नुषास्मीति यदुवोच इत्यर्थः ॥ ३७-३९ ॥

****

**सा विमुक्ता ततो रम्भा भ्रष्टमाल्यविभूषणा ।**

**गजेन्द्राक्रीडमथिता नदीवाकुलतां गता ॥ ४० ॥**

सा विमुक्तेति ॥ संभोगानन्तरमिति शेषः । गजेन्द्राक्रीडमथिता गजेन्द्राक्रीडेन मथिता ॥ ४० ॥

****

**ललिताकुलकेशान्ता करवेपितपल्लवा ।**

**पवनेनावधूतेव लता कुसुमशालिनी ॥ ४१ ॥**

**सा वेपमाना लज्जन्ती भीता करकृताञ्जलिः ।**

**नलकूबरमासाद्य पादयोर्निपपात ह ॥ ४२ ॥**

**तदवस्थां च तां दृष्ट्वा महात्मा नलकूबरः ।**

**अब्रवीत्किमिदं भद्रे पादयोः पतितासि मे ॥ ४३ ॥**

**सा वै निश्वसमाना तु वेपमाना कृताञ्जलिः ।**

**तस्मै सर्वं यथातत्त्वमाख्यातुमुपचक्रमे ॥ ४४ ॥**

करवेपितपल्लवा वेपितकरपल्लवा ॥ ४१-४४ ॥

****

**एष देव दशग्रीवः प्राप्तो गन्तुं त्रिविष्टपम् ।**

**तेन सैन्यसहायेन निशेयं परिणामिता ॥ ४५ ॥**

**आयान्ती तेन दृष्टास्मि त्वत्सकाशमरिन्दम ।**

**गृहीता तेन पृष्टाऽस्मि कस्य त्वमिति रक्षसा ॥ ४६ ॥**

**मया तु सर्वं यत्सत्यं तस्मै सर्वं निवेदितम् ।**

**काममोहाभिभूतात्मा नाश्रौषीत्तद्वचो मम ॥ ४७ ॥**

**याच्यमानो मया देव स्नुषा तेऽहमिति प्रभो ।**

**तत्सर्वं पृष्ठतः कृत्वा वलात्तेनास्मि धर्षिता ॥ ४८ ॥**

**एवं त्वमपराधं मे क्षन्तुमर्हसि सुव्रत ।**

**न हि तुल्यबलं सौम्य स्त्रियाश्च पुरुषस्य च ॥ ४९ ॥**

परिणामिता यापितेत्यर्थः । इहेति शेषः ॥ ४५-४९ ॥

****

**एतच्छ्रुत्वा तु संक्रुद्धस्तदा वैश्रवणात्मजः ।**

**धर्षणां तां परां श्रुत्वा ध्यानं संप्रविवेश ह ॥ ५० ॥**

**तस्य तत्कर्म विज्ञाय तदा वैश्रवणात्मजः ।**

**मुहूर्तात्क्रोधताम्राक्षस्तोयं जग्राह पाणिना ५१ ॥**

ध्यानं संप्रविवेशेति । एतदुक्तः सत्यो वाऽसत्यो वेति ज्ञातुमिति शेषः ॥ ५०-५१ ॥

****

**गृहीत्वा सलिलं सर्वमुपस्पृश्य यथाविधि ।**

**उत्ससर्ज यथाशापं राक्षसेन्द्राय दारुणम् ॥ ५२ ॥**

**अकामा तेन यस्मात्त्वं बलाद्भद्रे प्रधर्षिता ।**

**तस्मात्स युवतीमन्यां नाकामामुपयास्यति ॥ ५३ ॥**

उपस्पृश्य चक्षुरादीन्द्रियमिति शेषः ॥ ५२-५३ ॥

****

**यदा ह्यकामां कामार्तो धर्षयिष्यति योषितम् ।**

**मूर्धा तु सप्तधा तस्य शकलीभविता तदा ॥ ५४ ॥**

**तस्मिन्नुदाहृते शापे ज्वलिताग्निसमप्रभ ।**

**देवदुन्दुभयो नेदुः पुष्पवृष्टिश्च खाच्युता ।**

**पितामहमुखाश्चैव सर्वे देवाः प्रहर्षिताः ॥ ५५ ॥**

सप्तधा सप्तप्रकारेण शकलीभविता ॥ ५४-५५ ॥

****

**ज्ञात्वा लोकगतिं सर्वां तस्य मृत्युं च रक्षसः ।**

**ऋषयः पितरश्चैव प्रीतिमापुरनुत्तमाम् ॥ ५६ ॥**

**श्रुत्वा तु स दशग्रीवस्तं शापं रोमहर्षणम् ।**

**नारीषु मैथुने भावं नाकामास्वभ्यरोचयत् ॥ ५७ ॥**

**तेन नीताः स्त्रियः प्रीतिमापुः सर्वाः पतिव्रताः ।**

**नलकूबरनिर्मुक्तं शापं श्रुत्वा मनःप्रियम् ॥ ५८ ॥**

लोकगतिं लोकस्य तत्पीडामूलदुर्दशां । इदं च वचनं सीतादेव्या अक्षतत्वस्य सम्यग्रामबोधनार्थं ॥ ५६-५८ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे षडिशः सर्गः ॥ २६ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने षड्विंशः सर्गः ॥ २६ ॥**
