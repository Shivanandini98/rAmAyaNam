+++
title = "०४०"

+++
**श्रीमद्रामायणे वाल्मीकीये आदिकाव्ये उत्तरकाण्डे चत्वारिंशः सर्गः**

रामेण सबहुमानपरिष्वङ्गं सुग्रीवविभीषणादीनां स्वस्वावासंप्रति प्रेषणम् ॥ १ ॥ तथा हनुमत्कण्ठे स्वकण्ठस्थमुक्ताहारार्पणपूर्वकं वरदानेनेष्टदेशं प्रतिप्रेषणम् ॥ २ ॥

**तथा स्म तेषां वसतामृक्षवानररक्षसाम् ।**

**राघवस्तु महातेजाः सुग्रीवमिदमब्रवीत् ॥ १ ॥**

तेषामिति भावलक्षणे षष्ठी । तेषु वसत्स्विति यावत् ॥ १ ॥

****

**गम्यतां सौम्य किष्किन्धां दुराधर्षां सुरासुरैः ।**

**पालयस्व सहामात्यो राज्यं निहतकण्टकम् ॥ २ ॥**

**अङ्गदं च महाबाहो प्रीत्या परमया युतः ।**

**पश्य त्वं हनुमन्तं च नलं च सुमहाबलम् ॥ ३ ॥**

**सुषेणं श्वशुरं वीरं तारं च बलिनां वरम् ।**

**कुमुदं चैव दुर्धर्षं नीलं चैव महाबलम् ॥ ४ ॥**

**वीरं शतबलिं चैव मैन्द द्विविदमेव च ।**

**गजं गवाक्षं गवयं शरभं च महाबलम् ॥ ५ ॥**

**पश्य प्रीतिसमायुक्तो गन्धमादनमेव च ।**

**ऋषभं च सुविक्रान्तं जाम्बवन्तं महाबलम् ।**

**केसरिं शरभं शुम्भं शङ्खचूडं महाबलम् ॥ ६ ॥**

**ये चेमे सुमहात्मानो मदर्थे त्यक्तजीविताः ।**

**पश्य त्वं प्रीतिसंयुक्तो मा चैषां विप्रियं कृथाः ॥ ७ ॥**

**एवमुक्त्वा तु सुग्रीवमाश्लिष्य च पुनःपुनः ।**

**विभीषणमुवाचाथ रामो मधुरया गिरा ॥ ८ ॥**

किष्किन्धां प्रतीति शेषः ॥ २-८ ॥

****

**लङ्कां प्रशाधि धर्मेण धर्मज्ञस्त्वं मतो मम ।**

**पुरस्य राक्षसानां च स्वभ्रातुः संमतो ह्यसि ॥ ९ ॥**

पुरस्य पुरवर्तिप्राणिनां राक्षसादीनां स्वभ्रातुर्वैश्रवणस्य च संमतो ह्यसि परमाप्तोसि । भ्रातुर्वैश्रवणस्य चेति पाठे संमतोसीति शेषः ॥ ९ ॥

****

**मा च बुद्धिमधर्मे त्वं कुर्या राजन्कथंचन ।**

**बुद्धिमन्तो हि राजानो ध्रुवमश्नन्ति मेदिनीम् ॥ १० ॥**

**अहं च नित्यशो राजन्सुग्रीवसहितस्त्वया ।**

**स्मर्तव्यः परया प्रीत्या गच्छ त्वं विगतज्वरः ॥ ११ ॥**

**रामस्य भाषितं श्रुत्वा ऋक्षवानरराक्षसाः ।**

**साधुसाध्विति काकुत्स्थं प्रशशंसुः पुनःपुनः ॥ १२ ॥**

ध्रुवं शाश्वतं ॥ १०-१२ ॥

****

**तव बुद्धिर्महाबाहो वीर्यमद्भुतमेव च ।**

**माधुर्यं परमं राम स्वयंभोरिव नित्यदा ॥ १३ ॥**

**तेषामेवं ब्रुवाणानां वानराणां च रक्षसाम् ।**

**हनूमान्प्रवणो भूत्वा राघवं वाक्यमब्रवीत् ॥ १४ ॥**

अद्भुतं वीर्यं जगदद्भुतकरं शौर्यं ॥ १३-१४ ॥

****

**स्नेहो मे परमो राजंस्त्वयि तिष्ठतु नित्यदा ।**

**भक्तिश्च नियता वीर भावो नान्यत्र गच्छतु ॥ १५ ॥**

स्नेहः सुहृदि प्रीतिः । भक्तिः उत्कृष्टे प्रीतिः ॥ १५ ॥

****

**यावद्रामकथा वीर चरिष्यति महीतले ।**

**तावच्छरीरे वत्स्यन्ति प्राणा मम न संशयः ॥ १६ ॥**

**यच्चैतच्चरितं दिव्यं कथां ते रघुनन्दन ।**

**तन्ममाप्सरसो नाम श्रावयेयुर्नरर्षभ ॥ १७ ॥**

**तच्छ्रुत्वाऽहं ततो वीर तव चर्यामृतं प्रभो ।**

**उत्कण्ठां तां हरिष्यामि मेघलेखामिवानिलः ॥ १८ ॥**

**एवं ब्रुवाणं रामस्तु हनुमन्तं वरासनात् ।**

**उत्थाय सस्वजे स्नेहाद्वाक्यमेतदुवाच ह ॥ १९ ॥**

**एवमेतत्कपिश्रेष्ठ भविता नात्र संशयः ।**

**चरिष्यति कथा यावदेषा लोके च मामिका ।**

**तावत्ते भविता कीर्तिः शरीरेऽप्यसवस्तथा ॥ २० ॥**

तावच्छरीरे वत्स्यन्ति त्वत्कथामृतरसास्वादबलादिति भावः ॥ १६-२० ॥

****

**लोका हि यावत्स्थास्यन्ति तावत्स्थास्यन्ति मे कथा ॥ २१ ॥**

**एकैकस्योपकारस्य प्राणान्दास्यामि ते कपे ।**

**\[ शेषस्येहोपकाराणां भवाम ऋणिनो वयम् ॥ २२ ॥**

**मदने जीर्णतां यातु यत्त्वयोपकृतं कपे \] ।**

**नरः प्रत्युपकाराणामापत्स्वायाति पात्रताम् ॥ २३ ॥**

एवं शब्दार्थं विवृणोति–लोका हीति ॥ २१-२३ ॥

****

**ततोस्य हारं चन्द्राभं मुच्य कण्ठात्स राघवः ।**

**वैडूर्यतरलं कण्ठे बबन्ध च हनूमतः ॥ २४ ॥**

तरलो हारमध्यगो मणिः ॥ २४ ॥

****

**तेनोरसि निबद्धेन हारेण महता कपिः ।**

**रराज हेमशैलेन्द्रश्चन्द्रेणाक्रान्तमस्तकः ॥ २५ ॥**

**श्रुत्वा तु राघवस्यैतदुत्थायोत्थाय वानराः ।**

**प्रणम्य शिरसा पादौ निर्जग्मुस्ते महाबलाः ॥ २६ ॥**

हेमशैलेन्द्रः मेरुः । चन्द्रेण चन्द्रकिरणैः । आक्रान्तमस्तकः आक्रान्तकर्णप्रदेश इत्यर्थः ॥ २५-२६ ॥

****

**सुग्रीवः स च रोमेण निरन्तरमुरोगतः ।**

**विभीषणश्च धर्मात्मा सर्वे ते बाष्पविक्लबाः ॥ २७ ॥**

निरन्तरं उरोगत इति । गाढपरिष्वक्त इत्यर्थः ॥ २७ ॥

****

**सर्वे च ते बाष्पकलाः साश्रुनेत्रा विचेतसः ।**

**संमूदा इव दुःखेन त्यजन्तो राघवं तदा ॥ २८ ॥**

विचेतसः वियोगस्विन्नचेतसः ॥ २८ ॥

****

**कृतप्रसादास्तेनैवं राघवेण महात्मना ।**

**जग्मुः स्वं स्वं गृहं सर्वे देही देहमिव त्यजन् ॥ २९ ॥**

**ततस्तु ते राक्षसऋक्षवानराः प्रणम्य रामं रघुवंशवर्धनम् ।**

**वियोगजाश्रुप्रतिपूर्णलोचनाः प्रतिप्रयातास्तु यथा निवासिनः ॥ ३० ॥**

देहं त्यजन् देहीव रामवियोगस्विन्ना इत्यर्थः । युद्धकाण्डान्ते वानरादीनां विसर्जनोक्तिः काण्डसमापनायात्रैव विसर्जनं तत्रोक्तमिति मन्तव्यम् ॥ २९-३० ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे चत्वारिंशः सर्गः ॥ ४० ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने चत्वारिंशः सर्गः ॥ ४० ॥**
