+++
title = "०८८"

+++
**श्रीमद्रामायणे वाल्मीकीये आदिकाव्ये उत्तरकाण्डे अष्टाशीतितमः सर्गः**

स्त्रीभूतैर्निजपरिजनैस्सहवनान्तरेविहरमाणायाइलायाअवलोकनेन क्षुभितमनसातत्रसर -सितपस्यताविधुसुतेनबुधेन तत्परिचरीणांकिंपुरुषनारीकरणपूर्वकं शैलतटप्रेषणम् ॥ १ ॥

**तां कथामिलसंबन्धां रामेण समुदीरिताम् ।**

**लक्ष्मणो भरतश्चैव श्रुत्वा परमविस्मितौ ॥ १ ॥**

**तौ रामं प्राञ्जली भूत्वा तस्य राज्ञो महात्मनः ।**

**विस्तरं तस्य भावस्य तदा पप्रच्छतुः पुनः ॥ २ ॥**

प्राञ्जली इति द्विवचनं । तस्य भावस्येति । स्त्रीपुंसभावस्येत्यर्थः ॥ २ ॥

****

**कथं स राजा स्त्रीभूतो वर्तयामास दुर्गतिः ।**

**पुरुषः स यदा भूतः कां वृत्तिं वर्तयत्यसौ ॥ ३ ॥**

**तयोस्तद्भाषितं श्रुत्वा कौतूहलसमन्वितम् ।**

**कथयामास काकुत्स्थस्तस्य राज्ञो यथागतम् ॥ ४ ॥**

**तमेव प्रथमं मासं स्त्रीभूता लोकसुन्दरी ।**

**ताभिः परिवृता स्त्रीभिर्ये च पूर्वपदानुगाः ॥ ५ ॥**

**तत्काननं विगाह्माशु विजह्रे लोकसुन्दरी ।**

**द्रुमगुल्मलताकीर्णं पद्भ्यां पद्मदलेक्षणा ॥ ६ ॥**

स्त्रीभूतः अतएव दुर्गतिः कथं वर्तयामास । तत्कालमिति शेषः ॥ ३-६ ॥

****

**वाहनानि च सर्वाणि सा त्यक्त्वा वै समन्ततः ।**

**पर्वताभोगविवरे तस्मिन्रेमे इला तदा ॥ ७ ॥**

पर्वतानां आभोगो विस्तारः ॥ ७ ॥

****

**अथ तस्मिन्वनोद्देशे पर्वतस्याविदूरतः ।**

**सरः सुरुचिरप्रख्यं नानापक्षिगणैर्युतम् ॥ ८ ॥**

**ददर्श सा त्विला तस्मिन्बुधं सोमसुतं ततः ।**

**ज्वलन्तं स्वेन वपुषा पूर्णसोममिवोदितम् ॥ ९ ॥**

**तपन्तं च तपस्तीव्रमम्भोमध्ये दुरासदम् ।**

**यशस्करं कामकरं तारुण्ये पर्यवस्थितम् ॥ १० ॥**

अविदूरतः यत्र स्त्रीत्वप्राप्तिस्तस्याविदूरत इत्यर्थः । अन्यदेशत्वात् बुधस्य स्त्रीत्वाप्राप्तिरिति भावः ॥ ८-१० ॥

****

**सा तं जलाशयं सर्वं क्षोभयामास विस्मिता ।**

**सहगैः पूर्वपुरुषैः स्त्रीभूतै रघुनन्दन ॥ ११ ॥**

क्षोभयामासेति । क्रीडयेति शेषः ॥ ११ ॥

****

**बुधस्तु तां समीक्ष्यैव कामबाणवशं गतः ।**

**नोपलेभे तदाऽऽत्मानं संचचाल तदाऽम्भसि ॥ १२ ॥**

आत्मानं नोपलेभे । आत्मध्यानं न प्राप्तवानित्यर्थः । कामपरवशचित्तोभूदिति भावः ॥ १२ ॥

****

**इलां निरीक्षमाणस्तु त्रैलोक्याभ्यधिकां शुभाम् ।**

**चिन्तां समभ्यतिक्रामत्का न्वियं देवताधिका ॥ १३ ॥**

**न देवीषु न नागीषु नासुरीष्वप्सरस्सु च ।**

**दृष्टपूर्वा मया काचिद्रूपेणानेन शोभिता ॥ १४ ॥**

चिन्तां समभ्यतिक्रामत् । इलायामिति शेषः । इलाविषयकचिन्तां प्राप्त इत्यर्थः । तदेवाह – कान्वित्यादि ॥ १३-१४ ॥

****

**सदृशीयं मम भवेद्यदि नान्यपरिग्रहः ।**

**इति बुद्धिं समास्थाय जलात्कूलमुपागमत् ॥ १५ ॥**

नान्यपरिग्रहः अन्यपरिग्रहत्वरहिता ॥ १५ ॥

****

**आश्रमं समुपागम्य ततस्ताः प्रमदोत्तमाः ।**

**शब्दापयत धर्मात्मा ताश्चैनं च ववन्दिरे ॥ १६ ॥**

**स ताः पप्रच्छ धर्मात्मा कस्यैषा लोकसुन्दरी ।**

**किमर्थमागता चैव सर्वमाख्यात मा चिरम् ॥ १७ ॥**

**शुभं तु तस्य तद्वाक्यं मधुरं मधुराक्षरम् ।**

**श्रुत्वा स्त्रियश्च ताः सर्वा ऊचुर्मधुरया गिरा ॥ १८ ॥**

शब्दापयत । पुगार्षः ॥ १६-१८ ॥

****

**अस्माकमेषा सुश्रोणी प्रभुत्वे वर्तते सदा ।**

**अपतिः काननान्तेषु सहास्माभिश्चरत्यसौ ॥ १९ ॥**

अपतिः पतिरहिता ॥ १९ ॥

****

**तद्वाक्यमव्यक्तपदं तासां स्त्रीणां निशम्य च ।**

**विद्यामावर्तिनीं पुण्यामावर्तयत स द्विजः ॥ २० ॥**

अव्यक्तपदं अस्पष्टाक्षरमित्यर्थः । आवर्तिनीं आवर्तिन्याख्यां विद्यामावर्तयत आवर्तयति स्म । प्रकृतप्रयोजनार्थं । द्विजः क्षत्रियो बुधः ॥ २० ॥

****

**सोर्थं विदित्वा सकलं तस्य राज्ञो यथागतम् ।**

**सर्वा एव स्त्रियस्ताश्च बभाषे मुनिपुङ्गवः ॥ २१ ॥**

स बुधः तस्य राज्ञः कार्दमेः सकलमर्थं वृत्तान्तं विदित्वा । योगमाहात्म्यादिति शेषः । ताः स्त्रियः इलासहचरीः ॥ २१ ॥

****

**अत्र किंपुरुषीभूत्वा शैलरोधसि वत्स्यथ ।**

**आवासस्तु गिरावस्मिञ्शीघ्रमेव विधीयताम् ॥ २२ ॥**

यूयं सर्वाः किंपुरुषीभूत्वा किंपुरुषाख्यदेवयोनिस्त्रियो भूत्वा । अत्रास्मिन् शैलस्य रोधसि वत्स्यथ । अतोस्मिन् गिरौ शीघ्रमेव आवासः उटजादिः विधीयतां ॥ २२ ॥

****

**मूलपत्रफलैः सर्वा वर्तयिष्यथ नित्यदा ।**

**स्त्रियः किंपुरुषान्नाम भर्तृन्त्समुपलप्स्यथ ॥ २३ ॥**

स्त्रियः किंपुरुषस्त्रियो यूयं । किंपुरुषान्नाम प्रसिद्धान् भर्तॄन् समुपलप्स्यथ । अन्विष्य प्राप्स्यथेत्यर्थः ॥ २३ ॥

****

**तां श्रुत्वा सोमपुत्रस्य वाचं किंपुरुषीकृताः ।**

**उपासांचक्रिरे शैलं वध्वस्ता बहुलास्तदा ॥ २४ ॥**

किंपुरुषीकृताः बुधस्य योगबलात्किंपुरुषस्त्रीकृता इत्यर्थः । शैलमुप शैलस्य समीप इत्यर्थः ॥ २४ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अष्टाशीतितमः सर्गः ॥ ८८ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने अष्टाशीतितमः सर्गः ॥ ८८ ॥**
