+++
title = "०९१"

+++
**श्रीमद्रामायणे वाल्मीकीये आदिकाव्ये उत्तरकाण्डे एकनवतितमः सर्गः**

रामेण लक्ष्मणमुखाद्वसिष्ठाद्याह्वानेन तैःसहाश्वमेधकरणनिर्धारणपूर्वकं लक्ष्मणंप्रति यज्ञशाला निर्मापणसुग्रीवविभीषणाद्यानयनयागीयसामग्रीसंपादनादिचोदना ॥ १ ॥

**एतदाख्याय काकुत्स्थो भ्रातृभ्याममितप्रभः ।**

**लक्ष्मणं पुनरेवाह धर्मयुक्तमिदं वचः ॥ १ ॥**

भ्रातृभ्यामिति चतुर्थी ॥ १ ॥

****

**वसिष्ठं वामदेवं च जाबालिमथ काश्यपम् ।**

**द्विजांश्च सर्वप्रवरानश्वमेधपुरस्कृतान् ॥ २ ॥**

द्विजांश्च सर्वप्रवरानिति गुरुवैषम्यमार्षं । अश्वमेधपुरस्कृतानिति । अश्वमेधप्रयोगकुशलानित्यर्थः ॥ २ ॥

****

**एतान्त्सर्वान्त्समानीय मन्त्रयित्वा च लक्ष्मण ।**

**हयं लक्षणसंपन्नं विमोक्ष्यामि समाधिना ॥ ३ ॥**

**तद्वाक्यं राघवेणोक्तं श्रुत्वा त्वरितविक्रमः ।**

**द्विजान्त्सर्वान्त्समाहूय दर्शयामास राघवम् ॥ ४ ॥**

**ते दृष्ट्वा देवसंकाशं कृतपादाभिवन्दनम् ।**

**राघवं सुदुराधर्षमाशीर्भिः समपूजयन् ॥ ५ ॥**

मन्त्रयित्वा विचार्य ॥ ३-५ ॥

****

**प्राञ्जलिः स तदा भूत्वा राघवो द्विजसत्तमान् ।**

**आचचक्षेऽश्वमेघस्य ह्यभिप्रायं महायशाः ॥ ६ ॥**

अश्वमेधस्येति । अनुष्ठानविषयकमिति शेषः । उवाच धर्मसंयुक्तमश्वमेधाश्रितं वच इति च पाठः ॥ ६ ॥

****

**ते तु रामस्य तच्छ्रुत्वा नमस्कृत्वा वृषध्वजम् ।**

**अश्वमेधं द्विजाः सर्वे पूजयन्ति स्म सर्वशः ॥ ७ ॥**

**स तेषां द्विजमुख्यानां वाक्यमद्भुतदर्शनम् ।**

**अश्वमेधाश्रितं श्रुत्वा भृशं प्रीतोऽभवत्तदा ॥ ८ ॥**

**विज्ञाय कर्म तत्तेषां रामो लक्ष्मणमब्रवीत् ।**

**प्रेषयस्व द्रुतं दूतासुग्रीवाय महात्मने ॥ ९ ॥**

वृषध्वजं नमस्कृत्वेति । सोल्लुण्ठनं वचः इलवद्रुद्राराधनं विहायेत्यर्थः । कर्दमकृतयागस्येवास्य रुद्रात्प्रयोजनगन्धाभावात् परदेवतामुद्दिश्याश्वमेधं कर्तुमुद्युक्ता इति भावः । रुद्रस्तु सर्वयज्ञानर्हः शूद्राराध्यः । यज्ञमध्ये च तत्प्रसङ्गे अबुपस्पर्शनादिप्रायश्चित्तस्य प्रसिद्धत्वात् । इमं पशुं पशुपते ते अद्य बध्नाम्यग्ने इत्यादिश्रुतिस्तु अग्नेरेव यज्ञान्वयप्रतिपादिका । कर्दमकृतयज्ञस्य नाराध्यो रुद्रः । किंतु स्वाभिमतदेवतारूपविष्ण्वाराधनत्वेन प्रीतो रुद्र इत्युच्यते । उपक्रमे तत्पूर्वसर्गेषु यज्ञो वै विष्णुः इत्युक्तरीत्या विष्णोराराध्यत्वसमर्थनात् । यद्वा विष्णुदत्तवरत्वाद्रुद्रस्य । विष्णुमपूजयन् । रामस्त्वश्वमेधं यथापूर्वमकरोत् ॥ ७-९ ॥

****

**यथा महद्भिर्हरिभिर्बहुभिश्च वनौकसाम् ।**

**सार्धमागच्छ भद्रं ते ह्यनुभोक्तुं महोत्सवम् ॥ १० ॥**

**विभीषणश्च रक्षोभिः कामगैर्बहुभिर्वृतः ।**

**अश्वमेधं महायज्ञमायात्वतुलविक्रमः ॥ ११ ॥**

**राजानश्च महाभागा ये मे प्रियचिकीर्षवः ।**

**सानुगाः क्षिप्रमायान्तु यज्ञं द्रष्टुमनुत्तमम् ॥ १२ ॥**

**देशान्तरगता ये च द्विजा धर्मसमाहिताः ।**

**आमन्त्रयस्व तान्त्सर्वानश्वमेधाय लक्ष्मण ॥ १३ ॥**

महद्भिर्हरिभिः हनुमदङ्गदादिभिः । बहुभिश्चेति । भ्रात्रभिप्रायेण अनुभोक्तुं द्रष्टुमित्यर्थः ॥ १०-१३ ॥

****

**ऋषयश्च महावाहो आहूयन्तां तपोधनाः ।**

**देशान्तरगताः सर्वे सदाराश्च द्विजातयः ।**

**तथैव तालावचरास्तथैव नटनर्तकाः ॥ १४ ॥**

तालं गृहीत्वावचरन्तीति तालावचराः सूत्रधाराः ॥ १४ ॥

****

**यज्ञवाटश्च सुमहान्गोमत्या नैमिशे वने ।**

**आज्ञाप्यतां महाबाहो तद्धि पुण्यमनुत्तमम् ॥ १५ ॥**

**शान्तयश्च महाबाहो प्रवर्त्यन्तां समन्ततः ॥ १६ ॥**

गोमत्या नद्यास्तीर इति शेषः ॥ १५-१६ ॥

****

**शतशश्चापि धर्मज्ञाः क्रतुमुख्यमनुत्तमम् ।**

**अनुभूय महायज्ञं नैमिशे रघुनन्दन ॥ १७ ॥**

धर्मज्ञाः शतशः अनेके नैमिशे महायज्ञमश्वमेधमनुभूयानुष्ठाय कृतार्था इति शेषः । यद्वा धर्मज्ञ इति पाठे अनुभूय दृष्ट्वा प्रीतिं यास्यतीत्युत्तरेणान्वयः ॥ १७ ॥

****

**तुष्टः पुष्टश्च सर्वोसौ मानितश्च यथाविधि ।**

**प्रीतिं यास्यति धर्मज्ञ शीघ्रमामन्त्र्यतां जनः ॥ १८ ॥**

प्रतियास्यतीति च पाठः ॥ १८ ॥

****

**शतं वाहसहस्राणां तण्डुलानां वपुष्मताम् ।**

**अयुतं तिलमुगानां प्रयात्वग्रे महाबल ॥ १९ ॥**

वपुष्मतामिति । अखण्डानामित्यर्थः । शतं वाहसहस्राणीति । लक्षं बलीवर्दा इत्यर्थः॥ १९ ॥

****

**चणकानां कुलस्थानां माषाणां लवणस्य च ।**

**अतोनुरूपं स्नेहं च गन्धं संक्षिप्तमेव च ॥ २० ॥**

अतोनुरूपं उक्तब्राह्मणभोजनसंविधानानुरूपं । स्नेहं घृततैलपयोदध्यादिकमित्यर्थः । संक्षिप्तमेव गन्धमिति । अघृष्टमेवेत्यर्थः ॥ २० ॥

****

**सुवर्णकोट्यो बहुला हिरण्यस शतोत्तराः ।**

**अग्रतो भरतः कृत्वा गच्छत्वग्रे समाधिना ॥ २१ ॥**

हिरण्यस्य रजतस्येत्यर्थः । शतोत्तरा इति । कोट्य इत्यर्थः । समाधिना सावधानतया ॥ २१ ॥

****

**अन्तरा पण्यवीथ्यश्च सर्वे च नटनर्तकाः ।**

**सूदा नार्यश्च बहवो नित्यं यौवनशालिनः ॥ २२ ॥**

**भरतेन तु सार्धं ते यान्तु सैन्यानि चाग्रतः ।**

**नैगमा बलवृद्धाश्र द्विजाश्च सुसमाहिताः ॥ २३ ॥**

अन्तरा मार्गमध्ये । तत्रलचापेक्षिताः आपणवीथ्यः । तत्प्रवर्तका वणिजश्चेत्यर्थः ॥ २२-२३ ॥

****

**कर्मान्तिकान्वर्धकिनः कोशाध्यक्षांश्च नैगमान् ।**

**मम मातृस्तथा सर्वाः कुमारान्तः पुराणि च ॥ २४ ॥**

कर्मान्तिकाः किङ्कराः । कुमारान्तःपुराणीति । भरतलक्ष्मणशत्रुघ्नपत्न्य इत्यर्थः ॥ २४ ॥

****

**काञ्चनीं मम पत्नीं च दीक्षायां ज्ञांश्च कर्मणि ।**

**अग्रतो भरतः कृत्वा गच्छत्वग्रे महायशाः ॥ २५ ॥**

**उपकार्या महार्हाश्च पार्थिवानां महौजसाम् ।**

**सानुगानां नरश्रेष्ठो व्यादिदेश महाबलः ॥ २६ ॥**

काञ्चनीं मम पत्नीमिति । स्वर्णमयीं सीताप्रतिमामित्यर्थः । पत्न्याश्च प्रतिनिधिसद्भावादिकं सर्वं युद्धकाण्डे सप्रकारं निरूपितं, तत्रैव द्रष्टव्यं ॥ २५-२६ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकनवतितमः सर्गः ॥ ९१ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने एकनवतितमः सर्गः ॥ ९१ ॥**
