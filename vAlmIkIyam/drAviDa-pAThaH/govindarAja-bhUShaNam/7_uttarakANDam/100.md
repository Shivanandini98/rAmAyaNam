+++
title = "१००"

+++
**श्रीमद्रामायणे वाल्मीकीये आदिकाव्ये उत्तरकाण्डे शततमः सर्गः**

कदाचनयुधाजिच्चोदनयागार्ग्यमहर्षिणा राममेत्य सिंधुनद्या उभयकूलस्थितगन्धर्व -देशस्य स्ववशीकरणचोदनरूपतत्संदेशनिवेदनं ॥ १ ॥ रामाज्ञया स्वपुत्रसहितेनभरतेन सेनयासह युधाजित्समीपगमनम् ॥ २ ॥

**कस्यचित्त्वथ कालस्य युधाजित्केकयो नृपः ।**

**स्वगुरुं प्रेषयामास राघवाय महात्मने ।**

**गार्ग्यमङ्गिरसः पुत्रं ब्रह्मर्षिममितप्रभम् ॥ १ ॥**

**दश चाश्वसहस्राणि प्रीतिदानमनुत्तमम् ॥ २ ॥**

**कम्बलानि च रत्नानि चित्रवस्त्रमथोत्तमम् ।**

**रामाय प्रददौ राजा शुभान्याभरणानि च ॥ ३ ॥**

**श्रुत्वा तु राघवो धीमान्ब्रह्मर्षिं गार्ग्यमागतम् ।**

**मातुलस्याश्वपतिनः प्रहितं तन्महद्धनम् ॥ ४ ॥**

**प्रत्युद्गम्य च काकुत्स्थः क्रोशमात्रं सहानुजः ।**

**गार्ग्यं संपूजयामास यथा शक्रो बृहस्पतिम् ॥ ५ ॥**

अश्वपतिनः अश्वपतेः ॥ ४-५ ॥

****

**तथा संपूज्य तमृषिं तद्धनं प्रतिगृह्य च ।**

**पृष्ट्वा प्रतिपदं सर्वं कुशलं मातुलस्य च ।**

**उपविष्टं महाभागं रामः प्रष्टुं प्रचक्रमे ॥ ६ ॥**

**किमाह मातुलो वाक्यं यदर्थं भगवन्निह ।**

**प्राप्तो वाक्यविदां श्रेष्ठः साक्षादिव बृहस्पतिः ॥ ७ ॥**

**रामस्य भाषितं श्रुत्वा महर्षिः कार्यविस्तरम् ।**

**वक्तुमद्भुतसङ्काशं राघवायोपचक्रमे ॥ ८ ॥**

**मातुलस्ते महाबाहो वाक्यमाद नरर्षभ ।**

**युधाजित्प्रीतिसंयुक्तं श्रूयतां यदि रोचते ॥ ९ ॥**

प्रतिपदमिति । प्रत्येकं कुशलं पृष्ट्वेत्यर्थः ॥ ६-९ ॥

****

**अयं गन्धर्वविषयः फलमूलोपशोभितः ।**

**सिन्धोरुभयतः पार्श्वे देशः परमशोभनः ॥ १० ॥**

सिन्धोः सिन्धुनद्याः । अयं देशः अस्मद्देशसमीप इत्यर्थः ॥ १० ॥

****

**तं च रक्षन्ति गन्धर्वाः सायुधा युद्धकोविदाः ।**

**शैलूषस्य सुता वीर त्रिकोट्यो वै महाबलाः ॥ ११ ॥**

शैलूषः गन्धर्वराजः ॥ ११ ॥

****

**तान्विनिर्जित्य काकुत्स्थ गन्धर्वनगरं शुभम् ।**

**निवेशय महाबाहो स्वपुरे सुसमाहिते ॥ १२ ॥**

स्वपुरे चेति । तद्देश इति शेषः ॥ १२ ॥

****

**अन्यस्य न गतिस्तत्र देशः परमशोभनः ।**

**रोचतां ते महाबाहो नाहं त्वामहितं वदे ॥ १३ ॥**

अन्यस्य त्वद्व्यतिरिक्तस्य । तत्र देशे गतिः प्राप्तिप्रसङ्ग एव नास्तीत्यर्थः । तत्साधने फलमुक्तं—देशः परमशोभन इति ॥ १३ ॥

****

**तच्छ्रुत्वा राघवः प्रीतो महर्षेर्मातुलस्य च ।**

**उवाच बाढमित्येव भरतं चान्ववैक्षत ॥ १४ ॥**

**सोब्रवीद्राघवः प्रीतः साञ्जलिप्रग्रहो द्विजम् ।**

**इमौ कुमारौ तं देशं ब्रह्मर्षे विचरिष्यतः ॥ १५ ॥**

**भरतस्यात्मजौ वीरौ तक्षः पुष्कल एव च ।**

**मातुलेन सुगुप्तौ तु धर्मेण सुसमाहितौ ॥ १६ ॥**

**भरतं चाग्रतः कृत्वा कुमारौ सबलानुगौ ।**

**निहत्य गन्धर्वसुतान्द्वे पुरे विभजिष्यतः ॥ १७ ॥**

**निवेश्य ते पुरवरे आत्मजौ सन्निवेश्य च ।**

**आगमिष्यति मे भूयः सकाशमतिधार्मिकः ॥ १८ ॥**

**ब्रह्मर्षिमेवमुक्त्वा तु भरतं सबलानुगम् ।**

**आज्ञापयामास तदा कुमारी चाभ्यषेचयत् ॥ १९ ॥**

**नक्षत्रेण च सौम्येन पुरस्कृत्याङ्गिरः सुतम् ।**

**भरतः सह सैन्येन कुमाराभ्यां विनिर्ययौ ॥ २० ॥**

भरतं चान्ववैक्षतेति । पर्यालोचनार्थमित्यर्थः ॥ १४-२० ॥

****

**सा सेना शक्रयुक्तेव नगरान्निर्ययावथ ।**

**राघवानुगता दूरं दुराधर्षा सुरैरपि ॥ २१ ॥**

**मांसादानि च सत्त्वानि रक्षांसि सुमहान्ति च ।**

**अनुजग्मुर्हि भरतं रुधिरस्य पिपासया ॥ २२ ॥**

**भूतग्रामाश्च बहवो मांसभक्षाः सुदारुणाः ।**

**गन्धर्व पुत्रमांसानि भोक्तुकामाः सहस्रशः ॥ २३ ॥**

शक्रयुक्तेव इन्द्रयुक्ता देवसेनेव । नगरान्निर्ययौ दूरमिति । एकद्विवासरपर्यन्तमित्यर्थः ॥ २१-२३ ॥

****

**सिंहव्याघ्रवराहाणां खेचराणां च पक्षिणाम् ।**

**बहूनि वै सहस्राणि सेनाया ययुरग्रतः ॥ २४ ॥**

सेनाया अग्रतो ययुरिति । पिशिताशनादीनामग्रतो यानं सुशकुनं । अभिमुखतः आगमनमेवापशकुनं ॥ २४ ॥

****

**अध्यर्धमासमुषिता पथि सेना निरामया ।**

**हृष्टपुष्टजनाकीर्णा केकयं समुपागमत् ॥ २५ ॥**

केकयं युधाजितमित्यर्थः ॥ २५ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे शततमः सर्गः ॥ १०० ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने शततमः सर्गः ॥ १०० ॥**
