+++
title = "०३२"

+++
**श्रीमद्रामायणे वाल्मीकीये आदिकाव्ये उत्तरकाण्डे द्वात्रिंशः सर्गः**

नर्मदायांरावणोपवेशदेशतोऽर्वाग्देशेस्त्रीभिःसहजलक्रीडांकुर्वताऽर्जुनेन निजभुजसहस्त्रे -णनर्मदाप्रवाहेनिरुद्धे प्रतिस्त्रोतसातत्प्रवाहेण रावणार्जितपूजासाधनपुष्पाद्यपहरणम् ॥ १ ॥ प्रवाहप्रातिलोम्यपरिज्ञानायस्वप्रेषिताभ्यांशुकसारणाभ्यां तत्कारणंनिवेदितेनरावणेनार्जुनमेत्य रणायसमाह्वानम् ॥ २ ॥ अर्जुनेन रणेनिजगदाप्रहारेणविह्वलस्यरावणस्य बलाद्बन्धनेन निजनगरप्रापणम् ॥ ३ ॥

**नर्मदापुलिने यत्र राक्षसेन्द्रः सुदारुणः ।**

**पुष्पोपहारं कुरुते तस्माद्देशाददूरतः ॥ १ ॥**

**अर्जुनो जयतां श्रेष्ठो माहिष्मत्याः पतिः प्रभुः ।**

**क्रीडते सह नारीभिर्नर्मदातोयमाश्रितः ॥ २ ॥**

**तासां मध्यगतो राजा रराज च तदाऽर्जुनः ।**

**करेणूनां सहस्रस्य मध्यस्थ इव कुञ्जरः ॥ ३ ॥**

**जिज्ञासुः स तु बाहूनां सहस्रस्योत्तमं बलम् ।**

**रुरोध नर्मदावेगं बाहुभिर्बहुभिर्वृतः ॥ ४ ॥**

**कार्तवीर्यभुजासक्तं तज्जलं प्राप्य निर्मलम् ।**

**कूलोपहारं कुर्वाणं प्रतिस्रोतः प्रधावति ॥ ५ ॥**

प्रतिस्रोतः प्रतिप्रवाहं ॥ ५ ॥

****

**समीननक्रमकरः सपुष्पकुशसंस्तरः ।**

**स नर्मदाम्भसो वेगः प्रावृट्काल इवाबभौ ॥ ६ ॥**

**स वेगः कार्तवीर्येण संप्रेषित इवाम्भसः ।**

**पुष्पोपहारं सकलं रावणस्य जहार ह ॥ ७ ॥**

कुशसंस्तरः कुशास्तरणं ॥ ६-७ ॥

****

**रावणोर्धसमाप्तं तमुत्सृज्य नियमं तदा ।**

**नर्मदां पश्यते कान्तां प्रतिकूलां यथा प्रियाम् ॥ ८ ॥**

**पश्चिमेन तु तं दृष्ट्वा सागरोद्गारसन्निभम् ।**

**वर्धन्तमम्भसो वेगं पूर्वामाशां प्रविश्य तु ॥ ९ ॥**

रावण इत्यादिश्लोकद्वयं ॥ सागरोद्गारसन्निभं समुद्रपरीवाहसन्निभं । पूर्वामाशां प्रविश्यत्विति । पूर्वामाशां प्रविश्य पश्यत इत्यन्वयः । रावण इति शेषः ॥ ८-९ ॥

****

**ततोऽनुभ्रान्तशकुनां स्वभावोपरमे स्थिताम् ।**

**निर्विकाराङ्गनाभासामपश्यद्रावणो नदीम् ॥ १० ॥**

स्वभावस्य नदीस्वभावस्योपरमेऽलंभावे स्थितां नदीमपश्यत् । नद्या एव स्वभावो निमित्तान्तरेण वेति जिज्ञासयेति शेषः ॥ १० ॥

****

**सव्येतरकराङ्गुल्या सशब्दं च दशाननः ।**

**वेगप्रभवमन्वेष्टुं सोदिशच्छुकसारणौ ॥ ११ ॥**

**तौ तु रावणसंदिष्टौ भ्रातरौ शुकसारणौ ।**

**व्योमान्तरगतौ वीरौ प्रस्थितौ पश्चिमामुखौ ॥ १२ ॥**

सव्येतरकराङ्गुल्या सशब्दं शीघ्रान्वेषणद्योतिहुंकारसंहितं यथा तथा ॥ ११-१२ ॥

****

**अर्धयोजनमात्रं तु गत्वा तौ रजनीचरौ ।**

**पश्येतां पुरुषं तोये क्रीडन्तं सहयोषितम् ॥ १३ ॥**

**बृहत्सालप्रतीकाशं तोयव्याकुलमूर्धजम् ।**

**मदरक्तान्तनयनं मदव्याकुलतेजसम् ॥ १४ ॥**

**नदीं बाहुसहस्रेण रुन्धन्तमरिमर्दनम् ।**

**गिरिं पादसहस्रेण रुन्धन्तमिव मेदिनीम् ॥ १५ ॥**

**बालानां वरनारीणां सहस्रेण समावृतम् ।**

**समदानां करेणूनां सहस्रेणेव कुञ्जरम् ॥ १६ ॥**

**तमद्भुततमं दृष्ट्वा राक्षसौ शुकसारणौ ।**

**सन्निवृत्तावुपागम्य रावणं तमथोचतुः ॥ १७ ॥**

पश्येतां अपश्यतामित्यर्थः ॥ १३-१७ ॥

****

**बृहत्सालप्रतीकाशः कोप्यसौ राक्षसेश्वर ।**

**नर्मदां रोधवद्रुद्ध्वा क्रीडापयति योषितः ॥ १८ ॥**

**तेन बाहुसहस्रेण सन्निरुद्धजला नदी ।**

**सागरोद्गारसंकाशानुद्गारान्त्सृजते मुहुः ॥ १९ ॥**

रोधवत् तटवत् । अकारान्तत्वमार्षं । क्रीडापयतीतिपुगार्षः क्रीडयतीत्यर्थः ॥ १८-१९ ॥

****

**इत्येवं भाषमाणौ तौ निशाम्य शुकसारणौ ।**

**रावणोर्जुन इत्युक्त्वा प्रययौ युद्धलालसः ॥ २० ॥**

निशाम्य दृष्ट्वा । अर्जुन इत्युक्तत्वेति । अन्यस्यैवं सामर्थ्यं न संभवतीति युक्त्येति शेषः ॥ २० ॥

****

**अर्जुनाभिमुखे तेस्मिन्रावणे राक्षसाधिपे ।**

**चण्डः प्रवाति पवनः सनादः सरजास्तदा ।**

**सकृदेव कृतो रावः सरक्तः प्रेषितो धनैः ॥ २१ ॥**

**महोदरमहापार्श्वधूम्राक्षशुकसारणैः ।**

**संवृतो राक्षसेन्द्रस्तु तत्रागाद्यत्र चार्जुनः ॥ २२ ॥**

**अदीर्घेणैव कालेन स तदा राक्षसो बली ।**

**तं नर्मदाह्रदं भीममाजगामाञ्जनप्रभः ॥ २३ ॥**

रावणस्योत्पातमाह-सकृदिति ॥ सरक्तः रक्तवर्षसहितः । रावः शब्दः । सकृत् एकवारमेव । घनैः प्रेषितः कृतः । वर्षकमेघानां सकृद्राव उत्पात इति भावः ॥ २१-२३ ॥

****

**स तत्र स्त्रीपरिवृतं वाशिताभिरिव द्विपम् ।**

**नरेन्द्रं पश्यते राजा राक्षसानां तदाऽऽर्जुनम् ॥ २४ ॥**

वाशिताभिः करेणुभिः । वाशिता स्त्रीकरेण्वोश्च इत्यमरः । पश्यते पश्यति ॥ २४ ॥

****

**स रोषाद्रक्तनयनो राक्षसेन्द्रो बलोद्धतः ।**

**इत्येवमर्जुनामात्यानाह गम्भीरया गिरा ॥ २५ ॥**

**अमात्याः क्षिप्रमाख्यात हैहयस्य नृपस्य वै ।**

**युद्धार्थी समनुप्राप्तो रावणो नाम राक्षसः ॥ २६ ॥**

**रावणस्य वचः श्रुत्वा मन्त्रिणोथार्जुनस्य ते ।**

**उत्तस्थुः सायुधास्राथ रावणं वाक्यमब्रुवन् ॥ २७ ॥**

इत्येवं वक्ष्यमाणप्रकारेण ॥ २५-२७ ॥

****

**युद्धस्य कालो विज्ञातः साधु भोः साधु रावण ।**

**यः क्षीबं स्त्रीवृतं चैव योद्धुमुत्सहसे नृपम् ॥ २८ ॥**

**स्त्रीसमक्षं कथं यत्तद्योद्धुमुत्सहसेऽर्जुनम् ।**

**वाशितामध्यगं मत्तं शार्दूल इव कुञ्जरम् ॥ २९ ॥**

युद्धस्येत्यादि । व्यङ्ग्योक्तिः । क्षीबं मत्तं ॥ २८-२९ ॥

****

**क्षमस्वाद्य दशग्रीव चोष्यतां शर्वरी त्वया ।**

**युद्धे श्रद्धा च यद्यस्ति श्वस्तात समरेऽर्जुनम् ॥ ३० ॥**

**यद्यद्यास्ति मतिर्योद्धुं युद्धतृष्णासमावृता ।**

**निहत्यामांस्ततो युद्धमर्जुनेनोपयास्यसि ॥ ३१ ॥**

**ततस्ते रावणामात्यैरमात्याः पार्थिवस्य तु ।**

**सूदिताश्चापि ते युद्धे भक्षिताश्च बुभुक्षितैः ॥ ३२ ॥**

**ततो हलहलाशब्दो नर्मदातीर आबभौ ।**

**अर्जुनस्यानुयातॄणां रावणस्य च मन्त्रिणाम् ॥ ३३ ॥**

उष्यतां इहेति शेषः ॥ ३०-३३ ॥

**इषुभिस्तोमरैः शूलैस्त्रिशूलैर्वज्रकर्षणैः ।**

**सरावणा नर्दयन्तः समन्तात्समभिद्रुताः ॥ ३४ ॥**

कर्षणं आयुधविशेषः ॥ ३४ ॥

****

**हैहयाधिपयोधानां वेग आसीत्सुदारुणः ।**

**सनक्रमीनमकरसमुद्रस्येव निस्वनः ॥ ३५ ॥**

**रावणस्य तु तेऽमात्याः प्रहस्तशुकसारणाः ।**

**कार्तवीर्यबलं क्रुद्धा निर्दहन्ति स्म तेजसा ॥ ३६ ॥**

**अर्जुनाय तु तत्कर्म रावणस्य समन्त्रिणः ।**

**क्रीडमानाय कथितं पुरुषैर्द्वाररक्षिभिः ॥ ३७ ॥**

**श्रुत्वा न भेतव्यमिति स्त्रीजनं तं ततोऽर्जुनः ।**

**उत्ततार जलात्तस्माद्गङ्गातोयादिवाञ्जनः ॥ ३८ ॥**

वेगो युद्धवेगः ॥ ३५-३८ ॥

****

**क्रोधदूषितनेत्रस्तु स ततोऽर्जुनपावकः ।**

**प्रजज्वाल महाघोरो युगान्त इव पावकः ॥ ३९ ॥**

**स तूर्णतरमादाय वरहेमाङ्गदो गदाम् ।**

**अभिदुद्राव रक्षांसि तमांसीव दिवाकरः ॥ ४० ॥**

युगान्ते युगान्तकाले उत्थितो घोरः पावक इव ॥ ३९-४० ॥

****

**बाहुविक्षेपकरणां समुद्यम्य महागदाम् ।**

**गारुडं वेगमास्थाय चापपातैव सोर्जुनः ॥ ४१ ॥**

**तस्य मार्गं समारुध्य विन्ध्योर्कस्येव पर्वतः ।**

**स्थितो विन्ध्य इवाकम्प्यः प्रहस्तो मुसलायुधः ॥ ४२ ॥**

बाहुभिर्विक्षेपकरणं भ्रमणं यस्यास्तां । वेगः शैघ्र्यं आपपातैव न तु विलम्बितवान् ॥ ४१-४२ ॥

****

**ततोस्य मुसलं घोरं लोहबद्धं महोद्धतः ।**

**प्रहस्तः प्रेषयन्क्रुद्धो ररास च यथाऽम्बुदः ॥ ४३ ॥**

अस्य प्रेषयन् अर्जुनस्य संहारार्थं क्षिपन् ॥ ४३ ॥

****

**तस्याग्रे मुसलस्याग्निरशोकापीडसन्निभः ।**

**प्रहस्तकरमुक्तस्य बभूव प्रदहन्निव ॥ ४४ ॥**

अशोकपुष्पकृतः आपीडः अशोकापीडः ॥ ४४ ॥

****

**अथायान्तं तु मुसलं कार्तवीर्यस्तदाऽर्जुनः ।**

**निपुणं वञ्चयामास सगदोऽगदविक्रमः ॥ ४५ ॥**

वञ्चयामास प्रतिहतवानित्यर्थः । सगदः गदासहितः । अगदः अरोगः अप्रतिबन्धइतियावत् । विक्रमो यस्येति विग्रहः ॥ ४५ ॥

****

**ततस्तमभिदुद्राव प्रहस्तं हैहयाधिपः ।**

**भ्रामयानो गदां गुर्वीं पञ्चबाहुशतोच्छ्रयाम् ॥ ४६ ॥**

पञ्चबाहुशतैः उच्छ्रय उत्क्षेपो यस्याः सा ॥ ४६ ॥

****

**तथाहतोतिवेगेन प्रहस्तो गदया तदा ।**

**निपपात हतः शैलो वज्रिवज्रहतो यथा ॥ ४७ ॥**

**प्रहस्तं पतितं दृष्ट्वा मारीचशुकसारणाः ।**

**समहोदरधूम्राक्षा ह्यपसृष्टा रणाजिरात् ॥ ४८ ॥**

**अपक्रान्तेष्वमात्येषु प्रहस्ते विनिपातिते ।**

**रावणोऽभ्यद्रवत्तूर्णमर्जुनं नृपसत्तमम् ॥ ४९ ॥**

**सहस्रबाहोस्तद्युद्धं विंशद्बाहोश्च दारुणम् ।**

**नृपराक्षसयोस्तत्र चारब्धं रोमहर्षणम् ॥ ५० ॥**

तथा शैल इव स्थितः निपपात ॥ ४७-५० ॥

****

**सागराविव संरब्धौ चलन्मूलाविवाचलौ ।**

**तेजोयुक्ताविवादित्यो प्रदहन्ताविवानलौ ॥ ५१ ॥**

**बलोद्धतौ यथा नागौ वाशितार्थे यथा वृषौ ।**

**मेघाविव विनर्दन्तौ सिंहाविव बलोत्कटौ ॥ ५२ ॥**

**रुद्रकालाविव क्रुद्धौ तदा तौ राक्षसार्जुनौ ।**

**परस्परं गदाभ्यां तौ ताडयामासतुर्भृशम् ॥ ५३ ॥**

**वज्रप्रहारानचला यथा घोरान्विषेहिरे ।**

**गदाप्रहारांस्तौ तत्र सेहाते नरराक्षसौ ॥ ५४ ॥**

सागरावित्यादिश्लोकत्रयं । वाशितार्थे करेण्वर्थे । युध्यन्ताविति शेषः ॥ ५१-५४ ॥

****

**यथाशनिरवेभ्यस्तु जायतेऽथ प्रतिश्रुतिः ।**

**तथा तयोर्गदापोथैर्दिशः सर्वाः प्रतिश्रुताः ॥ ५५ ॥**

प्रतिश्रुताः प्रतिश्रुतवन्त इत्यर्थः । मत्वर्थीयाजन्तः । गदापोथैः गदापातैः ॥ ५५ ॥

****

**अर्जुनस्य गदा सा तु पात्यमानाऽहितोरसि ।**

**काञ्चनाभं नभश्चक्रे विद्युत्सौदामिनी यथा ॥ ५६ ॥**

**तथैव रावणेनापि पात्यमाना मुहुर्मुहुः ।**

**अर्जुनोरसि निर्भाति गदोल्केव महागिरौ ॥ ५७ ॥**

**नार्जुनः खेदमायाति न राक्षसगणेश्वरः ।**

**इदमासीत्तयोर्युद्धं यथा पूर्वं बलीन्द्रयोः ॥ ५८ ॥**

**शृङेगैरिव वृषा युध्यन्दन्तागैरिव कुञ्जरौ ।**

**परस्परं तौ निघ्नन्तौ नरराक्षससत्तमौ ॥ ५९ ॥**

**ततोऽर्जुनेन क्रुद्धेन सर्वप्राणेन सा गदा ।**

**स्तनयोरन्तरे मुक्ता रावणस्य महोरसि ॥ ६० ॥**

विद्युद्विशेषेण द्योतमाना सौदामिनी नभ इव राक्षसोरः काञ्चनाभं स्वर्णवर्णं चकार ॥ ५६-६० ॥

****

**वरदानकृतत्राणे सा गदा रावणोरसि ।**

**दुर्बलेव यथावेगं द्विधा भूत्वाऽपतत्क्षितौ ॥ ६१ ॥**

दुर्बलेव बलरहितेव । यथावेगं स्ववेगोचितं । प्रहर्तुं स्वयं द्विधा भूत्वा क्षितावपतत् । तत्र हेतुः -वरदानकृतत्राण इति ॥ ६१ ॥

****

**स त्वर्जुनप्रमुक्तेन गदापातेन रावणः ।**

**अपासर्पद्धनुर्मात्रं निषसाद च निष्टनन् ॥ ६२ ॥**

**स विह्वलं तदालक्ष्य दशग्रीवं ततोऽर्जुनः ।**

**सहसोत्पत्य जग्राह गरुत्मानिव पन्नगम् ॥ ६३ ॥**

**स तं बाहुसहस्रेण बलागृह्य दशाननम् ।**

**बबन्ध बलवान्राजा बलिं नारायणो यथा ॥ ६४ ॥**

निष्टनन् रटन् । ६२-६४ ॥

****

**बध्यमाने दशग्रीवे सिद्धचारणदेवताः ।**

**साध्वीति वादिनः पुष्पैः किरन्त्यर्जुनमूर्धनि ॥ ६५ ॥**

**व्याघ्रो मृगमिवादाय मृगराडिव दन्तिनम् ।**

**ननाद हैहयो राजा हर्षादम्बुदवन्मुहुः ॥ ६६ ॥**

**प्रहस्तस्तु समाश्वस्तो दृष्ट्वा बद्धं दशाननम् ।**

**सह तै राक्षसैः क्रुद्धश्चाभिदुद्राव पार्थिवम् ॥ ६७ ॥**

**नक्तंचराणां वेगस्तु तेषामापततां बभौ ।**

**उद्भूत आतपापाये पयोदानामिवाम्बुधौ ॥ ६८ ॥**

**मुञ्चमुश्चेति भाषन्तस्तिष्ठतिष्ठेति चासकृत् ।**

**मुसलानि सशूलानि सोत्ससर्ज तदाऽर्जुने ॥ ६९ ॥**

**अप्राप्तान्येव तान्याशु असंभ्रान्तस्तदाऽर्जुनः ।**

**आयुधान्यमरारीणां जग्राहारिनिषूदनः ॥ ७० ॥**

**ततस्तैरेव रक्षांसि दुर्धरैः प्रवरायुधैः ।**

**भित्त्वा विद्रावयामास वायुरम्बुधरानिव ॥ ७१ ॥**

**राक्षसांस्त्रासयित्वा तु कार्तवीर्योऽर्जुनस्तदा ।**

**रावणं गृह्य नगरं प्रविवेश सुहृद्वृतः ॥ ७२ ॥**

**स कीर्यमाणः कुसुमाक्षतोत्करैर्द्विजैः सपौरैः पुरुहूतसन्निभः ।**

**तदाऽर्जुनः संप्रविवेश तां पुरीं बलिं निगृह्येव सहस्रलोचनः ॥ ७३ ॥**

साध्वीति वादिनः इयं क्रिया साध्वीति वदन्तः ॥ ६५-७३ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे द्वात्रिंशः सर्गः ॥ ३२ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने द्वात्रिंशः सर्गः ॥ ३२ ॥**
