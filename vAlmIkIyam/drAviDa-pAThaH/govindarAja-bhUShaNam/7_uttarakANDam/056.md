+++
title = "०५६"

+++
**श्रीमद्रामायणे वाल्मीकीये आदिकाव्ये उत्तरकाण्डे षट्पञ्चाशःसर्गः**

लक्ष्मणेनरामंप्रति विदेहयोर्निमिवसिष्ठयोः पुनर्देहयोगप्रकारमश्नः ॥ १ ॥ रामेण -तत्कथनारंभः ॥ २ ॥ वसिष्ठेनपुनर्देहयोगाय ब्रह्माणंप्रतिप्रार्थने तेनतंप्रति मित्रावरुणरेतः प्रवेशचोदना ॥ ३ ॥ वसिष्ठेन ब्रह्मवचनेनवरुणालयगमनम् ॥ ४ ॥ अत्रान्तरे मित्रंप्रतिगच्छन्त्या -उर्वश्या स्वभोगाभिलापिणंवरुणंप्रति स्वस्यतस्मिन्भावनिवेदनेन देहस्यमैत्रीयत्वोक्तौ वरुणेनतदवलोकनेनस्कन्नस्य स्वतेजसः कुंभेस्थापनम् ॥ ५ ॥ अनन्तरंमित्रेण स्वसमीपमागता -मुर्वशींप्रति वरुणाभिलापदोषाविष्करणेन मानुषस्यपुरूरवसोभार्याभवनशापदानम् ॥ ६ ॥

**रामस्य भाषितं श्रुत्वा लक्ष्मणः परवीरहा ।**

**उवाच प्राञ्जलिर्वाक्यं राघवं दीप्ततेजसम् ॥ १ ॥**

**निक्षिप्तदेहौ काकुत्स्थ कथं तौ द्विजपार्थिवौ ।**

**पुनर्देहेन संयोगं जग्मतुर्देवसंमतौ ॥ २ ॥**

**लक्ष्मणेनैवमुक्तस्तु रामश्चेक्ष्वाकुनन्दनः ।**

**प्रत्युवाच महातेजा लक्ष्मणं पुरुषर्षभः ॥ ३ ॥**

**तौ परस्परशापेन देहावुत्सृज्य धार्मिकौ ।**

**अभूतां नृपविप्रर्षी वायुभूतौ तपोधनौ ॥ ४ ॥**

देवसंमतौ देवतुल्यौ ॥ २-४ ॥

****

**अशरीरः शरीरस्य कृतेऽन्यस्य महामुनिः ।**

**वसिष्ठः सुमहातेजा जगाम पितुरन्तिकम् ॥ ५ ॥**

**सोभिवाद्य ततः पादौ देवदेवस्य धर्मवित् ।**

**पितामहमथोवाच वायुभूत इदं वचः ॥ ६ ॥**

**भगवन्निमिशापेन विदेहत्वमुपागमम् ।**

**लोकनाथ महादेव अण्डजोपि त्वमण्डजः ॥ ७ ॥**

अन्यस्य शरीरस्य कृते अन्यशरीरप्राप्त्यर्थमित्यर्थः ॥ ५-७ ॥

****

**सर्वेषां देहहीनानां महद्दुःखं भविष्यति ।**

**लुप्यन्ते सर्वकार्याणि हीनदेहस्य वै प्रभो**

**देहस्यान्यस्य सद्भावे प्रसादं कर्तुमर्हसि ॥ ८ ॥**

सर्वकार्याणि ऐहिकामुष्मिकसकलप्रयोजनानि ॥ ८ ॥

****

**तमुवाच ततो ब्रह्मा स्वयंभूरमितप्रभः ।**

**मित्रावरुणजं तेजः प्रविश त्वं महायशः ॥ ९ ॥**

तेजो रेतः ॥ ९ ॥

****

**अयोनिजस्त्वं भविता तत्रापि द्विजसत्तम ।**

**धर्मेण महता युक्तः पुनरेष्यसि मे वशम् ॥ १० ॥**

**एवमुक्तस्तु देवेन चाभिवाद्य प्रदक्षिणम् ।**

**कृत्वा पितामहं तूर्णं प्रययौ वरुणालयम् ॥ ११ ॥**

अयोनिज इति । तत्रापि मित्रावरुणतेजःप्रवेशेपि अयोनिजत्वं । रेतोजन्यत्वेपि योनावप्रवेशादितिभावः । मे वशं मदधीनतां ॥ १०-११ ॥

****

**तमेव कालं मित्रोपि वरुणत्वमकारयत् ।**

**क्षीरोदेन सहोपेतः पूज्यमानः सुरोत्तमैः ॥ १२ ॥**

**एतस्मिन्नेव काले तु उर्वशी परमाप्सराः ।**

**यदृच्छया समुद्रेशमाययौ सखिभिर्वृता ॥ १३ ॥**

**तां दृष्ट्वा रूपसंपन्नां क्रीडन्तीं वरुणालये ।**

**आविशत्परमो हर्षो वरुणं चोर्वशीकृते ॥ १४ ॥**

**स तां पद्मपलाशाक्षीं पूर्णचन्द्रनिभाननाम् ।**

**वरुणो वरयामास मैथुनायाप्सरोवराम् ॥ १५ ॥**

**प्रत्युवाच ततः सा तु वरुणं प्राञ्जलिः स्थिता ।**

**मित्रेणाहं वृता साक्षात्पूर्वमेव सुरेश्वर ॥ १६ ॥**

**वरुणस्त्वब्रवीद्वाक्यं कन्दर्पशरपीडितः ।**

**इदं तेजः समुत्स्रक्ष्ये कुम्भेऽस्मिन्देवनिर्मिते ॥ १७ ॥**

**एवमुत्सृज्य सुश्रोणि त्वय्यहं वरवर्णिनि ।**

**कृतकामो भविष्यामि यदि नेच्छसि संगमम् ॥ १८ ॥**

**तस्य तल्लोकपालस्य वरुणस्य सुभाषितम् ।**

**उर्वशी परमप्रीता श्रुत्वा वाक्यमुवाच ह ॥ १९ ॥**

तमेव कालं तस्मिन्नेव काले । मित्रः सूर्यमूर्तिभेदः । वरुणत्वमकारयत् । केनापि हेतुना उभावपि युगपद्वरुणराज्य मकुर्वतामित्यर्थः । तथैवोत्तरत्र वक्ष्यति-मित्रः वरुणत्वं प्रापेति ॥ १२-१९ ॥

****

**काममेतद्भवत्वेवं हृदयं मे त्वयि स्थितम् ।**

**भावश्चाभ्यधिकस्तुभ्यं देहो मित्रस्य तु प्रभो ॥ २० ॥**

**उर्वश्या एवमुक्तस्तु रेतस्तन्महदद्भुतम् ।**

**ज्वलदग्निशिखाप्रख्यं तस्मिन्कुम्भे ह्यपासृजत् ॥ २१ ॥**

काममिति । मित्रत्वात्पूर्वस्थितवरुणाविरोधेन राज्यमकरोत् । एतदेव मे भवतु । मे हृदयं चित्तं त्वयि स्थितमेव भवतु । अभ्यधिको भावश्च तुभ्यं तव च मयीति शेषः ॥ २० -२१ ॥

****

**उर्वशी त्वगमत्तत्र मित्रो वै यत्र देवता ।**

**तां तु मित्रः सुसंक्रम्य उर्वशीमिदमब्रवीत् ॥ २२ ॥**

**मया निमन्त्रिता पूर्वं कस्मात्त्वमवसर्जिता ।**

**पतिमन्यं वृतवती तस्मात्वं दुष्टचारिणी ॥ २३ ॥**

कस्मात्त्वमवसर्जिता विसृष्टवती । मामिति शेषः । कस्मात्त्वमसि वर्जितेति च पाठः । सुसंक्रम्य सम्यक्परिष्वज्य । तस्याः स्वस्मिन्ननुरागाभावमालोक्येत्यर्थः । तां तु मित्रः सुसंक्रुध्येति च पाठः ॥ २२-२३ ॥

****

**अनेन दुष्कृतेन त्वं मत्क्रोधकलुषीकृता ।**

**मनुष्यलोकमास्थाय कंचित्कालं निवत्स्यसि ॥ २४ ॥**

**बुधस्य पुत्रो राजर्षिः काशीराजः पुरूरवाः ।**

**तमद्य गच्छ दुर्बुद्धे स ते भर्ता भविष्यति ॥ २५ ॥**

**ततः सा शापदोषेण पुरूरवसमभ्यगात् ।**

**प्रतियाता पुरूरवं बुधस्सात्मजमौरसम् ॥ २६ ॥**

**तस्य जज्ञे ततः श्रीमानायुः पुत्रो महाबलः ।**

**नहुषो यत्र पुत्रस्तु बभूवेन्द्रसमद्युतिः ॥ २७ ॥**

**वज्रमुत्सृज्य वृत्राय भ्रान्तेथ त्रिदशेश्वरे ।**

**शतं वर्षसहस्राणि येनेन्द्रत्वं प्रशासितम् ॥ २८ ॥**

**सा तेन शापेन जगाम भूमिं तदोर्वशी चारुदती सुनेत्रा ।**

**बहूनि वर्षाण्यवसच्च सुभ्रूः शापक्षयादिन्द्रसदो ययौ च ॥ २९ ॥**

मानुषं लोकमास्थायेत्यनेन देवरूपेणैवेति शेषः ॥ २४-२९ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे षट्पञ्चाशःसर्गः॥ ५६ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने षट्पञ्चाशः सर्गः ॥ ५६ ॥**
