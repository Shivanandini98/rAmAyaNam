+++
title = "०८३"

+++
**श्रीमद्रामायणे वाल्मीकीये आदिकाव्ये उत्तरकाण्डे त्र्यशीतितमःसर्गः**

रामेण भरतलक्ष्मणौप्रति राजसूयचिकीर्षानिवेदनम् ॥ १ ॥ भरतेन तंत्रति तस्यसर्वराज -पराजयपूर्वकत्वोक्त्त्यापृथ्वीविनाशहेतुत्वकथनेन तत्करणस्यानौचित्यकथनम् ॥ २ ॥ रामेण तंप्रति तद्वचनप्रशंसनपूर्वकं राजसूयनिवर्तनोक्तिः ॥ ३ ॥

**तच्छ्रुत्वा भाषितं तस्य रामस्याक्लिष्टकर्मणः ।**

**द्वाःस्थः कुमारावाहूय राघवाय न्यवेदयत् ॥ १ ॥**

**दृष्ट्वा तु राघवः प्राप्तौ प्रियौ भरतलक्ष्मणौ ।**

**परिष्वज्य तदा रामो वाक्यमेतदुवाच ह ॥ २ ॥**

**कृतं मया यथा तथ्यं द्विजकार्यमनुत्तमम् ।**

**धर्मसेतुमतो भूयः कर्तुमिच्छामि राघवौ ॥ ३ ॥**

कृतमिति ॥ द्विजकार्यं यथा प्रतिज्ञातं तत्तथा तथ्यं कृतं । बालो जीवित इत्यर्थः । धर्मसेतुं राजधर्ममर्यादाभूतं राजसूयमित्यर्थः ॥ ३ ॥

****

**अक्षय्यश्चाव्ययश्चैव धर्मसेतुर्मतो मम ।**

**धर्मप्रसाधकं ह्येतत्सर्वपापप्रणाशनम् ॥ ४ ॥**

धर्मप्रसाधकं धर्मवर्धकमित्यर्थः । धर्मप्रवचनमिति च पाठः ॥ ४ ॥

****

**युवाभ्यामात्मभूताभ्यां राजसूयमनुत्तमम् ।**

**सहितो यष्टुमिच्छामि तत्र धर्मो हि शाश्वतः ॥ ५ ॥**

**इष्ट्वा तु राजसूयेन मित्रः शत्रुनिबर्हणः ।**

**सुहुतेन सुयज्ञेन वरुणत्वमुपागमत् ॥ ६ ॥**

**सोमश्च राजसूयेन इष्ट्वा धर्मेण धर्मवित् ।**

**प्राप्तश्च सर्वलोकेषु कीर्तिस्थानं च शाश्वतम् ॥ ७ ॥**

तत्र धर्मो हि शाश्वत इति । तत्र राजसूये । क्षत्रियस्यासाधारणः अक्षयकीर्तिहेतुर्धर्म इत्यर्थः ॥ ५-७ ॥

****

**अस्मिन्नहनि यच्छ्रेयश्चिन्त्यतां तन्मया सह ।**

**हितं चायतियुक्तं च प्रयतौ कर्तुमर्हथः ॥ ८ ॥**

**श्रुत्वा तु राघवस्यैतद्वाक्यं वाक्यविशारदः ।**

**भरतः प्राञ्जलिर्भूत्वा वाक्यमेतदुवाच ह ॥ ९ ॥**

हितं । इह लोके सुखं आयतियुक्तं । उत्तरः काल आयतिः । उत्तरकाले च हितमित्यर्थः ॥ ८-९ ॥

****

**त्वयि धर्मः परः साधो त्वयि सर्वा वसुंधरा ।**

**प्रतिष्ठिता महाबाहो यशश्चामितविक्रम ॥ १० ॥**

**महीपालाश्च सर्वे त्वां प्रजापतिमिवामराः ।**

**निरीक्षन्ते महात्मानं लोकनाथं यथा वयम् ॥ ११ ॥**

सर्वा वसुंधरा प्रतिष्ठितेति । सार्वभौमत्वादिति भावः ॥ १०-११ ॥

****

**प्रजाश्च पितृवद्राजन्पश्यन्ति त्वां महाबल ।**

**पृथिव्या गतिभूतोसि प्राणिनामपि राघव ॥ १२ ॥**

**स त्वमेवंविधं यज्ञमाहर्तासि कथं नृप ।**

**पृथिव्यां राजवंशानां विनाशो यत्र दृश्यते ॥ १३ ॥**

**पृथिव्यां ये च पुरुषा राजन्पौरुषमागताः ।**

**सर्वेषां भविता तत्र संक्षयः सर्वकोपजः ॥ १४ ॥**

पितृवत्पितरमिव ॥ १२-१४ ॥

****

**स त्वं पुरुषशार्दूल गुणैरतुलविक्रम ।**

**पृथिवीं नार्हसे हन्तुं वशे हि तव वर्तते ॥ १५ ॥**

**भरतस्य तु तद्वाक्यं श्रुत्वाऽमृतमयं तदा ।**

**प्रहर्षमतुलं लेभे रामः सत्यपराक्रमः ॥ १६ ॥**

**उवाच च शुभं वाक्यं कैकेय्यानन्दवर्धनम् ।**

**प्रीतोस्मि परितुष्टोस्मि तवाद्य वचनेऽनघ ॥ १७ ॥**

**इदं वचनमक्लीबं त्वया धर्मसमाहितम् ।**

**व्याहृतं पुरुषव्याघ्र पृथिव्याः परिपालनम् ॥ १८ ॥**

तव वशे वर्तते तव स्वाधीने वर्तत इत्यर्थः ॥ १५-१८ ॥

****

**एष्यदस्मदभिप्रायाद्राजसूयात्क्रतूत्तमात् ।**

**निवर्तयामि धर्मज्ञ तव सुव्याहृतेन च ॥ १९ ॥**

**लोकपीडाकरं कर्म न कर्तव्यं विचक्षणैः ।**

**बालानां तु शुभं वाक्यं ग्राह्यं लक्ष्मणपूर्वज ।**

**तस्माच्छृणोमि ते वाक्यं साधुयुक्तं महामते ॥ २० ॥**

एष्यदस्मदभिप्रायात् अस्मदभिप्रायमेष्यतः मामकचिकीर्षामागमिष्यत इत्यर्थः ॥ १९-२० ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे त्र्यशीतितमःसर्गः॥ ८३ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने त्र्यशीतितमः सर्गः ॥ ८३ ॥**
