+++
title = "०३"

+++
**प्रक्षिप्तेषु तृतीयः सर्गः ॥ ३ ॥**

नारायणकरान्मरणाभिलाषिणंरावणंप्रति तन्मनोभावविदासनत्कुमारेण नारायणस्यराम -त्वेनभुव्यवतरणकथनम् ॥ १ ॥

**एवं चिन्तयतस्तस्य रावणस्य दुरात्मनः ।**

**पुनरेवापरं वाक्यं व्याजहार महामुनिः ॥ १ ॥**

**मनसश्चेप्सितं यत्ते भविष्यति महाहवे ।**

**सुखी भव महाबाहो कंचित्कालमुदीक्षय ॥ २ ॥**

**एवं श्रुत्वा महाबाहुस्तमृषिं प्रत्युवाच सः ।**

**कीदृशं लक्षणं तस्य ब्रूहि सर्वमशेषतः ॥ ३ ॥**

**राक्षसस्य वचः श्रुत्वा स मुनिः प्रत्यभाषत ।**

**श्रूयतां सर्वमाख्यास्ये तव राक्षसपुङ्गव ॥ ४ ॥**

**स हि सर्वगतो देवः सूक्ष्मोऽव्यक्तः सनातनः ।**

**तेन सर्वमिदं प्रोतं त्रैलोक्यं सचराचरम् ॥ ५ ॥**

**स भूमौ दिवि पाताले पर्वतेषु वनेषु च ।**

**स्थावरेषु च सर्वेषु वनेषु नगरीषु च ॥ ६ ॥**

**ओंकारश्चैव सत्यं च सावित्री पृथिवी च सः ।**

**धराधरधरो देवो ह्यनन्त इति विश्रुतः ॥ ७ ॥**

**अहश्च रात्रिश्च उभे च सन्ध्ये दिवाकश्चैव यमश्च सोमः ।**

**स एव कालो ह्यनलश्च वायुः स ब्रह्मरुद्रौ च स एव बालः ॥ ८ ॥**

**विद्योतति ज्वलति भाति च पाति लोकान्सृजत्ययं संहरति प्रशास्ति ।**

**क्रीडां करोत्यव्ययलोकनाथो विष्णु पुराणो भवनाशहेतुः ॥ ९ ॥**

**अथवा बहुना तेन किमुक्तेन दशानन ।**

**तेन सर्वमिदं व्याप्तं त्रैलोक्यं सचराचरम् ॥ १० ॥**

**नीलोत्पलदलश्यामः किञ्जल्कारुणवस्त्रकः ।**

**प्रावृट्काले यथा व्योम्नि सतडित्तोयदस्तथा ॥ ११ ॥**

**श्रीमान्मेघवपुःश्यामः पङ्कजारुणलोचनः ।**

**श्रीवत्सेनोरसा युक्तः शशाङ्ककृतलक्षणः ॥ १२ ॥**

**तस्य नित्यं शरीरस्था मेघस्येव शतह्रदाः ।**

**संग्रामरूपिणी लक्ष्मीर्देहमावृत्य तिष्ठति ॥ १३ ॥**

**न स शक्यः सुरैर्द्रष्टुं नासुरैर्न च पन्नगैः ।**

**यस्य प्रसादं कुरुते स वै तं द्रष्टुमर्हति ॥ १४ ॥**

**न हि यज्ञफलैस्तात न तपोभिस्तु संचितैः ।**

**शक्यते भगवान्द्रष्टुं न दानेन न चेज्यया ॥ १५ ॥**

**तद्भक्तैस्तद्गतप्राणैस्तच्चित्तैस्तत्परायणैः ।**

**शक्यते भगवान्द्रष्टुं ज्ञाननिर्दग्धकिल्बिषैः ॥ १६ ॥**

**अथवा राक्षसेन्द्र त्वं यदि तं द्रष्टुमिच्छसि ।**

**कथयिष्यामि ते सर्वं श्रूयतां यदि रोचते ॥ १७ ॥**

**कृते युगे व्यतीते वै मुखे त्रेतायुगस्य तु ।**

**हितार्थं देवमर्त्यानां भविता नृपविग्रहः ॥ १८ ॥**

**इक्ष्वाकूणां च यो राजा भाव्यो दशरथो भुवि ।**

**तस्य सूनुर्महातेजा रामो नाम भविष्यति ॥ १९ ॥**

**महातेजा महाबुद्धिर्महाबलपराक्रमः ।**

**महाबाहुर्महासत्त्वः क्षमया पृथिवीसमः ॥ २० ॥**

**आदित्य इव दुष्प्रेक्ष्यः समरे शत्रुभिः सदा ।**

**भविता हि तदा रामो नरो नारायणः प्रभुः ॥ २१ ॥**

**पितुर्नियोगात्स विभुर्दण्डके विविधे वने ।**

**विचरिष्यति धर्मात्मा सह भ्रात्रा महात्मना ॥ २२ ॥**

**तस्य पत्नी महाभागा लक्ष्मीः सीतेति विश्रुता ।**

**दुहिता जनकस्यैषा उत्थिता वसुधातलात् ॥ २३ ॥**

**रूपेणाप्रतिमा लोके सर्वलक्षणलक्षिता ।**

**छायेवानुगता रामं निशाकरमिव प्रभा ॥ २४ ॥**

**शीलाचारगुणोपेता साध्वी धैर्यसमन्विता ।**

**सहस्रांशो रश्मिरिव ह्येकमूर्तिरिव स्थिता ॥ २५ ॥**

**एवं ते सर्वमाख्यातं मया रावण विस्तरात् ।**

**महतो देवदेवस्य शाश्वतस्याव्ययस्य च ॥ २६ ॥**

**एवं श्रुत्वा महाबाहू राक्षसेन्द्र प्रतापवान् ।**

**त्वया सह विरोधेच्छुश्चिन्तयामास राघव ॥ २७ ॥**

**\[ संनत्कुमारात्तद्वाक्यं श्रुत्वा राक्षसपुङ्गवः ।**

**अनुज्ञातं रिपुं प्रायात्प्रणिपत्य महामुनिम् ॥ २८ ॥ \]**

**वाक्यं सनत्कुमारस्य चिन्तयानो मुहुर्मुहुः ।**

**रावणो मुमुदे श्रीमान्युद्धार्थी विचचार ह ॥ २९ ॥**

**श्रुत्वा च तां कथां रामो विस्मयोत्फुल्ललोचनः ।**

**शिरसश्चालनं कृत्वा तमर्थं परिचिन्तयन् ॥ ३० ॥**

**श्रुत्वा तु वाक्यं च नरेश्वरस्तदा मुदा युतो विस्मयमानचक्षुः ।**

**पुनश्च तं ज्ञानवतां प्रधानमुवाच वाक्यं वद मे पुरातनम् ॥ ३१ ॥**

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अधिकपाठे तृतीयः सर्गः ॥ ३ ॥**
