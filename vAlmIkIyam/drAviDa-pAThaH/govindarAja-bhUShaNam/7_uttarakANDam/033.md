+++
title = "०३३"

+++
**श्रीमद्रामायणे वाल्मीकीये आदिकाव्ये उत्तरकाण्डे त्रयस्त्रिंशः सर्गः**

दैवतमुखादर्जुनकृतरावणबन्धनश्राविणापुलस्त्येन माहिष्मतीमेत्यार्जुनाद्रावणमोचनम् ॥ १ ॥

**रावणग्रहणं तत्तु वायुग्रहणसन्निभम् ।**

**ततः पुलस्त्यः शुश्राव कथितं दिवि दैवतैः ॥ १ ॥**

**ततः पुत्रकृतस्त्रेहात्कम्प्यमानो महाधृतिः ।**

**माहिष्मतीपतिं द्रष्टुमाजगाम महामुनिः ॥ २ ॥**

कम्प्यमानः अनुकम्पायुक्ततया संपद्यमानः । यद्वा पौत्रस्नेहात्कम्पित इत्यर्थः । महाघृतेरपि कम्पितं हृदयमित्यर्थः ॥ २ ॥

**स वायुमार्गमास्थाय वायुतुल्यगतिर्द्विजः ।**

**पुरीं माहिष्मती प्राप्तो मनःसंपातविक्रमः ॥ ३ ॥**

मनःसंपातविक्रमः मनोगतिः । वायुतुल्यगतिः वायुसमानवेगः ॥ ३ ॥

****

**सोमरावतिसंकाशां हृष्टपुष्टजनाकुलाम् ।**

**प्रविवेश पुरीं ब्रह्मा इन्द्रस्येवामरावतीम् ॥ ४ ॥**

अमरावतिसंकाशामित्यत्र ङयापोः संज्ञाछन्दसोर्बहुलं इति ह्रस्वः ॥ ४ ॥

****

**पादचारमिवादित्यं निष्पतन्तं सुदुर्दशम् ।**

**ततस्ते प्रत्यभिज्ञाय चार्जुनाय निवेदयन् ॥ ५ ॥**

**पुलस्त्य इति विज्ञाय वचनाद्धैहयाधिपः ।**

**शिरस्यञ्जलिमाधाय प्रत्युद्गच्छत्तपस्विनम् ॥ ६ ॥**

**पुरोहितोस्य गृह्यार्घ्यं मधुपर्कं तथैव च ।**

**पुरस्तात्प्रययौ राज्ञः शक्रस्येव बृहस्पतिः ॥ ७ ॥**

**ततस्तमृषिमायान्तमुद्यन्तमिव भास्करम् ।**

**अर्जुनो दृश्य संभ्रान्तो ववन्देन्द्र इवेश्वरम् ॥ ८ ॥**

**स तस्य मधुपर्कं गां पाद्यमर्घ्यं निवेद्य च ।**

**पुलस्त्यमाह राजेन्द्रो हर्षगद्गदया गिरा ॥ ९ ॥**

**अद्यैवममरावत्या तुल्या माहिष्मती कृता ।**

**अद्याहं तु द्विजेन्द्र त्वां यस्मात्पश्यामि दुर्दशम् ॥ १० ॥**

**अद्य मे कुशलं देव अद्य मे कुशलं व्रतम् ।**

**अद्य मे सफलं जन्म अद्य मे सफलं तपः ।**

**यस्माद्देवगणैर्वन्द्यौ वन्देऽहं चरणौ तव ॥ ११ ॥**

सुदुर्दशं दुर्दर्शमिति यावत् । प्रत्युद्गच्छत् प्रत्युद्गच्छत । ईश्वरं ब्रह्माणं ॥ ५-११ ॥

****

**इदं राज्यमिमे पुत्रा इमे दारा इमे वयम् ।**

**ब्रह्मन्किं कुर्मि किं कार्यमाज्ञापयतु नो भवान् ॥ १२ ॥**

किं कुर्मि किं करवाणि किं वा कार्यं मया ॥ १२ ॥

****

**तं धर्मेऽग्निषु पुत्रेषु शिवं पृष्ट्वा च पार्थिवम् ।**

**पुलस्त्योवाच राजानं हैहयानां तथार्जुनम् ॥ १३ ॥**

**नरेन्द्राम्बुजपत्राक्ष पूर्णचन्द्रनिभानन ।**

**अतुलं ते बलं येन दशग्रीवस्त्वया जितः ॥ १४ ॥**

**भयाद्यस्योपतिष्ठेतां निष्पन्दौ सागरानिलौ ।**

**सोयं मृधे त्वया बद्धः पौत्रो मे रणदुर्जयः ॥ १५ ॥**

शिवं कुशलं । पुलस्त्योवाचेति सन्धिराषः ॥ १३-१५ ॥

****

**पुत्रकस्य यशः पीतं नाम विश्रावितं त्वया ।**

**मद्वाक्याद्याच्यमानोऽद्य मुञ्च वत्सं दशाननम् ॥ १६ ॥**

पुत्रकस्य मदीयबालकस्य । नाम विश्रावितं रावणजिदिति नाम त्वया त्रैलोक्ये विश्रावितं । वत्सं बालं ॥ १६ ॥

****

**पुलस्त्याज्ञां प्रगृह्योचे न किंचन वचोऽर्जुनः ।**

**मुमोच वै पार्थिवेन्द्रो राक्षसेन्द्रं प्रहृष्टवत् ॥ १७ ॥**

किंचिद्वचोपि नोवाच किंचन अविद्यमानं किंचिद्वचनं न किंचिद्वप्यवददित्यर्थः । अपि तु क्रिया केवलमुत्तरमिति मुमोचेत्यर्थः । प्रहृष्टवत् ब्रह्मणा प्रार्थनीयोस्मीति संतोषयुक्तः सन् ॥ १७ ॥

****

**स तं प्रमुच्य त्रिदशारिमर्जुनः प्रपूज्य दिव्याभरणस्त्रगम्बरैः ।**

**अहिंसकं सख्यमुपेत्य साग्निकं प्रणम्य तं ब्रह्मसुतं गृहं ययौ ॥ १८ ॥**

परस्परहिंसाप्रवृत्तिनिवारणसाधनभूतं साग्निकं अग्निसाक्षिपूर्वकं ॥ १८ ॥

****

**पुलस्त्येनापि संत्यक्तो राक्षसेन्द्रः प्रतापवान् ।**

**परिष्वक्तः कृतातिथ्यो लज्जमानो विनिर्जितः ॥ १९ ॥**

**पितामहसुतश्चापि पुलस्त्यो मुनिपुङ्गवः ।**

**मोचयित्वा दशग्रीवं ब्रह्मलोकं जगामह ॥ २० ॥**

**एवं स रावणः प्राप्तः कार्तवीर्यात्मधर्षणम् ।**

**पुलस्त्यवचनाच्चापि पुनर्मुक्तो महाबलः ॥ २१ ॥**

**एवं बलिभ्यो बलिनः सन्ति राघवनन्दन ।**

**नावज्ञा हि परे कार्या य इच्छेत्प्रियमात्मनः ॥ २२ ॥**

**ततः स राजा पिशिताशनानां सहस्रबाहोरुपलभ्य मैत्रीम् ।**

**पुनर्नृपाणां कदनं चकार चचार सर्वां पृथिवीं च दर्पात् ॥ २३ ॥**

अपिना अर्जुनेनापीति समुच्चीयते । कृतातिथ्य इति । अर्जुनेनेति शेषः ॥ १९-२३ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे त्रयस्त्रिंशः सर्गः ॥ ३३ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने त्रयस्त्रिंशः सर्गः ॥ ३३ ॥**
