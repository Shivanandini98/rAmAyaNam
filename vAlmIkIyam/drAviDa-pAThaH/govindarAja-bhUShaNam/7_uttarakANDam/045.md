+++
title = "०४५"

+++
**श्रीमद्रामायणे वाल्मीकीये आदिकाव्ये उत्तरकाण्डे पञ्चचत्वारिंशः सर्गः**

रामेण भ्रातृषुसीताविषयकलोकापवादनिवेदनेनलक्ष्मणप्रति स्वंप्रतिसीतायाः स्वस्यमुन्याश्रमनयनप्रार्थनानिवेदनपूर्वकं परेद्युः प्रभातेगङ्गातीरस्थवाल्मीक्याश्रमसमीपे सीताविसर्जनचोदना ॥ १ ॥

**तेषां समुपविष्टानां सर्वेषां दीनचेतसाम् ।**

**उवाच वाक्यं काकुत्स्यो मुखेन परिशुष्यता ॥ १ ॥**

**सर्वे शृणुत भद्रं वो मा कुरुध्वं मनोऽन्यथा ।**

**पौराणां मम सीतायां यादृशी वर्तते कथा ॥ २ ॥**

मा कुरुध्वं मनोन्यथा । मदभिप्रायाननुकूलं मा कुरुध्वमित्यर्थः । तमेवाभिप्रायमा -विष्करोति-पौराणामित्यादि । सीतायां विषये यादृशी कथा वर्तते तां कथां मत्सकाशात् शृणुतेत्यन्वयः ॥ २ ॥

****

**पौरापवादः सुमहांस्तथा जनपदस्य च ।**

**वर्तते मयि बीभत्सा सा मे मर्माणि कृन्तति ॥ ३ ॥**

**अहं किल कुले जात इक्ष्वाकूणां महात्मनाम् ।**

**सीताऽपि सत्कुले जाता जनकानां महात्मनाम् ॥ ४ ॥**

**जानासि त्वं यथा सौम्य दण्डके विजने वने ।**

**रावणेन हुता सीता स च विध्वंसितो मया ॥ ५ ॥**

**तत्र मे बुद्धिरुत्पन्ना जनकस्य सुतां प्रति ।**

**अत्रोषितामिमां सीतामानयेयं कथं पुरीम् ॥ ६ ॥**

**प्रत्ययार्थं ततः सीता विवेश ज्वलनं तदा ।**

**प्रत्यक्षं तव सौमित्रे देवानां हव्यवाहनः ।**

**अपापां मैथिलीमाह वायुश्चाकाशगोचरः ॥ ७ ॥**

**चन्द्रादित्यौ च शंसेते सुराणां सन्निधौ पुरा ।**

**ऋषीणां चैव सर्वेषामपापां जनकात्मजाम् ॥ ८ ॥**

**एवं शुद्ध समाचारा देवगन्धर्वसन्निधौ ।**

**लङ्काद्वीपे महेन्द्रेण मम हस्ते निवेशिता ॥ ९ ॥**

**अन्तरात्मा च मे वेत्ति सीतां शुद्धां यशस्विनीम् ।**

**ततो गृहीत्वा वैदेहीमयोध्यामहमागतः ॥ १० ॥**

का कथा वर्तत इत्यत्राह- पौरापवाद इत्यादि ॥ मयि मद्विषये बीभत्सा कुत्सा वर्तते सा मम सर्वमर्माणि कृन्तति ॥ ३-१० ॥

****

**अयं तु मे महान्वादः शोकश्च हृदि वर्तते ।**

**पौरापवादः सुमहांस्तथा जनपदस्य च ॥ ११ ॥**

महान्वाद इति । वर्तत इति शेषः। शोकश्चेति । तच्छ्रवणादिति शेषः । कोयं वाद इत्यत्राह – पौरेत्यादि ॥ ११ ॥

****

**अकीर्तिर्यस्य गीयेत लोके भूतस्य कस्यचित् ।**

**पतत्येवाधमाँल्लोकान्यावच्छब्दः प्रकीर्त्यते ॥ १२ ॥**

**अकीर्तिर्निन्द्यते देवैः कीर्तिर्लोकेषु पूज्यते ।**

**कीर्त्यर्थं तु समारम्भः सर्वेषां सुमहात्मनाम् ॥ १३ ॥**

**अप्यहं जीवितं जह्यां युष्मान्वा पुरुषर्षभाः ।**

**अपवादभयाद्भीतः किं पुनर्जनकात्मजाम् ॥ १४ ॥**

भूतस्य प्राणिनः । शब्दः अकीर्तिबोधकः ॥ १२-१४ ॥

****

**तस्माद्भवन्तः पश्यन्तु पतितं शोकसागरे ।**

**न हि पश्याम्यहं भूतं किंचिद्दुःखमतोऽधिकम् ॥ १५ ॥**

भूतं उत्पन्नं ॥ १५ ॥

****

**श्वस्त्वं प्रभाते सौमित्रे सुमन्त्राधिष्ठितं रथम् ।**

**आरुह्य सीतामारोप्य विषयान्ते समुत्सृज ॥ १६ ॥**

विषयान्ते स्वदेशाद्बहिः ॥ १६ ॥

****

**गङ्गायास्तु परे पारे वाल्मीकेस्तु महात्मनः ।**

**आश्रमो दिव्यसंकाशस्तमसातीरमाश्रितः ॥ १७ ॥**

**तत्रैतां विजने देशे विसृज्य रघुनन्दन ।**

**शीघ्रमागच्छ भद्रं ते कुरुष्व वचनं मम ॥ १८ ॥**

**न चास्मिन्प्रतिवक्तव्यः सीतां प्रति कथंचन ।**

**तस्मात्वं गच्छ सौमित्रे नात्र कार्या विचारणा ॥ १९ ॥**

तं विशेषयति-गङ्गाया इत्यादि ॥ १७-१९ ॥

****

**अप्रीतिर्हि परा मह्यं त्वयैतत्प्रतिवारिते ।**

**शापिता हि मया यूयं भुजाभ्यां जीवितेन च ॥ २० ॥**

मह्यं मम । भुजाभ्यामिति वीरवचनं ॥ २० ॥

****

**ये मां वाक्यान्तरे ब्रूयुरनुनेतुं कथंचन ।**

**अहिता नाम ते नित्यं मदभीष्टविघातनात् ॥ २१ ॥**

वाक्यान्तरे अस्मद्वाक्यमध्ये । अनुनेतुं ये ब्रूयुस्ते शापिता इति पूर्वेणान्वयः ॥ २१ ॥

****

**मानयन्तु भवन्तो मां यदि मच्छासने स्थिताः ।**

**इतोद्य नीयतां सीता कुरुष्व वचनं मम ॥ २२ ॥**

फलितमाह-मानयन्त्विति ॥ २२ ॥

****

**पूर्वमुक्तोऽहमनया गङ्गातीरेऽहमाश्रमान् ।**

**पश्येयमिति तस्याश्च कामः संवर्त्यतामयम् ॥ २३ ॥**

कथमिदं नृशंसत्वं सोढुं शक्यमित्यत्राह-पूर्वमित्यादि । संवर्त्यतां अनुष्ठीयतां ॥ २३ ॥

****

**एवमुक्त्वा तु काकुत्स्थो बाष्पेण पिहिताननः ।**

**प्रविवेश स धर्मात्मा भ्रातृभिः परिवारितः ॥ २४ ॥**

**शोकसंलग्रहृदयो निशश्वास यथा द्विपः ॥ २५ ॥**

भ्रातृभिः परिवारितः प्रविवेशेति । भ्रातॄन विसृज्य स्ववेश्म प्रविवेशेत्यर्थः ॥ २४-२५ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पञ्चचत्वारिंशः सर्गः ॥ ४५** **॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने पञ्चचत्वारिंशः सर्गः ॥ ४५ ॥**
