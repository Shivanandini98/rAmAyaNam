+++
title = "०८६"

+++
**श्रीमद्रामायणे वाल्मीकीये आदिकाव्ये उत्तरकाण्डे षडशीतितमःसर्गः**

ब्रह्महत्यापीडितेइन्द्रेदिगन्तंगते संक्षुभितेचसकललोके देवैरिन्द्रान्वेषणपूर्वकं तेनाश्वमेधयाजनम् ॥ १ ॥ तेनेन्द्रंत्यक्तवत्याब्रह्महत्यया देवान्प्रति स्वस्यस्थानकल्पनमार्थने देवैस्तस्यानद्यादिस्थानचतुष्टयकल्पनम् ॥ २ ॥ एवं लक्ष्मणेन रामंप्रत्यश्वमेधमहिमोक्तिः ॥ ३ ॥

**तदा वृत्रवधं सर्वमखिलेन स लक्ष्मणः ।**

**कथयित्वा नरश्रेष्ठः कथाशेषं प्रचक्रमे ॥ १ ॥**

कथाशेषं वक्तुमिति शेषः ॥ १ ॥

****

**ततो हते महावीर्ये वृत्रे देवभयंकरे ।**

**ब्रह्महत्यावृतः शक्रः संज्ञां लेभे न वृत्रहा ॥ २ ॥**

न संज्ञां लेभ इति । ग्रहग्रस्तवदप्रकाशोभूदित्यर्थः ॥ २ ॥

****

**सोन्तमाश्रित्य लोकानां नष्टसंज्ञो विचेतनः ।**

**कालं तत्रावसत्कंचिद्वेष्टमान इवोरगः ॥ ३ ॥**

कंचित्कालमित्यन्वयः ॥ ३ ॥

****

**अथ नष्टे सहस्राक्षे उद्विग्नमभवज्जगत् ।**

**भूमिश्च ध्वस्तसंकाशा निस्नेहा शुष्ककानना ॥ ४ ॥**

नष्टे अदृष्टे । उद्विग्नमिति अराजकत्वादिति शेषः । निस्नेहा अनार्द्रा ॥ ४ ॥

****

**निःस्रोतसश्च ते सर्वे ह्रदाश्च सरितस्तथा ।**

**संक्षोभश्चैव सत्त्वानामनावृष्टिकृतोऽभवत् ॥ ५ ॥**

अनावृष्टिकृत इति । इन्द्राभावमूलानावृष्टिकृत इत्यर्थः ॥ ५ ॥

****

**क्षीयमाणे तु लोकेऽस्मिन्त्संभ्रान्तमनसः सुराः ।**

**यदुक्तं विष्णुना पूर्वं तं यज्ञं समुपानयन् ॥ ६ ॥**

**ततः सर्वे सुरगणाः सोपाध्यायाः सहर्षिभिः ।**

**तं देशं समुपाजग्मुर्यत्रेन्द्रो भयमोहितः ॥ ७ ॥**

समुपानयन् संपादयन्ति स्म ॥ ६-७ ॥

****

**ते तु दृष्ट्वा सहस्राक्षमावृतं ब्रह्महत्यया ।**

**तं पुरस्कृत्य देवेशमश्वमेधमुपाक्रमन् ॥ ८ ॥**

**ततोश्वमेधः सुमहान्महेन्द्रस महात्मनः ।**

**ववृधे ब्रह्महत्यायाः पावनार्थं नरेश्वर ॥ ९ ॥**

**ततो यज्ञे समाप्ते तु ब्रह्महत्या महात्मनः ।**

**अभिगम्याब्रवीद्वाक्यं क्व मे स्थानं विधास्यथ ॥ १० ॥**

तं देवेशमिति । विष्णुमित्यर्थः ॥ ८-१० ॥

****

**ते तामूचुस्तदा देवास्तुष्टाः प्रीतिसमन्विताः ।**

**चतुर्धा विभजात्मानमात्मनैव दुरासदे ॥ ११ ॥**

हे दुरासदे ब्रह्महत्ये इति शेषः ॥ ११ ॥

****

**देवानां भाषितं श्रुत्वा ब्रह्महत्या महात्मनाम् ।**

**सन्निधौ स्थानमन्यत्र वरयामास दुर्वसा ॥ १२ ॥**

सन्निधौ देवानां सन्निधौ । संदधाविति पाठे चतुर्धा विभागं संपादितवतीत्यर्थः । अन्यत्र महेन्द्रादन्यत्र । दुर्वसा महेन्द्रे दुर्वसा ॥ १२ ॥

****

**एकेनांशेन वत्स्यामि पूर्णोदासु नदीषु वै ।**

**चतुरो वार्षिकान्मासान्दर्पघ्नी कामवारिणी ॥ १३ ॥**

**भूम्यामहं सर्वकालमेकेनांशेन दुर्वसा ।**

**वसिष्यामि न सन्देहः सत्येनैतद्ब्रवीमि वः ॥ १४ ॥**

चतुर इति । सिंहकर्कटयोर्मध्ये सर्वा नद्यो रजस्वलाः इति स्मरणात् । पक्षा वै मासाः इति पक्षानुसारेण चतुष्ट्वात् । दर्पघ्नी । अपुण्यकृतामिति शेषः । कामवारिणी । स्नातुमिच्छतामिति शेषः । कामचारिणीति च पाठः ॥ १३-१४ ॥

****

**योयमंशस्तृतीयो मे स्त्रीषु यौवनशालिषु ।**

**त्रिरात्रं दर्पपूर्णासु वसिष्ये दर्पघातिनी ॥ १५ ॥**

**हन्तारो ब्राह्मणान्ये तु मृषापूर्वमदूषकान् ।**

**तांश्चतुर्थेन भागेन संश्रयिष्ये सुरर्षभाः ॥ १६ ॥**

**प्रत्यूचुस्तां ततो देवा यथा वदसि दुर्वसे ।**

**तथा भवतु तत्सर्वं साधयस्व यदीप्सितम् ॥ १७ ॥**

**ततः प्रीत्यान्विता देवाः सहस्राक्षं ववन्दिरे ।**

**विज्वरः स च पूतात्मा चासवः समपद्यत ॥ १८ ॥**

**प्रशान्तं च जगत्सर्व सहस्राक्षे प्रतिष्ठिते ।**

**यज्ञं चाद्भुतसंकाशं तदा शक्रोऽभ्यपूजयत् ॥ १९ ॥**

**ईदृशो ह्यश्वमेधस्य प्रभावो रघुनन्दन ।**

**यजस्व सुमहाभाग हयमेधेन पार्थिव ॥ २० ॥**

**इति लक्ष्मणवाक्यमुत्तमं नृपतिरतीव मनोहरं महात्मा ।**

**परितोषमवाप हृष्टचेता निशमय्येन्द्रसमानविक्रमौजाः ॥ २१ ॥**

दर्पघातिनी । पुरुषसंभोगसुखहारिणीति भावः ॥ १५-२१ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे षडशीतितमःसर्गः॥८६ ॥**

**इति श्रीगोविन्दराजविरचिते श्रीमद्रामायणभूषणे उत्तरकाण्डव्याख्याने षडशीतितमः सर्गः ॥ ८६ ॥**
