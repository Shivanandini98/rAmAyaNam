+++
title = "०९० इलाश्व-मेधः"

+++

<details open><summary>विश्वास-प्रस्तुतिः</summary>

श्रीमद्रामायणे वाल्मीकीये आदिकाव्ये उत्तरकाण्डे नवतितमः सर्गः
</details>

<details><summary>मूलम्</summary>

श्रीमद्रामायणे वाल्मीकीये आदिकाव्ये उत्तरकाण्डे नवतितमः सर्गः
</details>

<details><summary>विषयाः</summary>

इले राजनि पुनः पर्यायेण पुरुषत्वं गते  
बुधेन संवर्तादि--परम-र्षि-समाह्वान-पूर्वकं  
तैः सह मन्त्रणे  
तत्र कर्दमेनाश्वमेधेन पशु-पति--तोषण-निर्धारणम् ॥ १ ॥  
अश्व-मेध-तुष्टेन पशु-पतिना  
इलाय सार्व-कालिक-पुंस्त्व--प्राप्ति-वर-दानम् ॥ २ ॥  
एवं रामेण भरत-लक्ष्मणौ प्रत्य्  
अश्व-मेध-महिमाऽनुवर्णनम् ॥ ३ ॥
</details>

<details open><summary>विश्वास-प्रस्तुतिः</summary>

तथोक्तवति रामे तु तस्य जन्म तदद्भुतम् ।  
उवाच लक्ष्मणो भूयो भरतश्च महायशाः ॥ १ ॥
</details>

<details><summary>मूलम्</summary>

तथोक्तवति रामे तु तस्य जन्म तदद्भुतम् ।  
उवाच लक्ष्मणो भूयो भरतश्च महायशाः ॥ १ ॥
</details>

<details><summary>व्याख्या</summary>

तस्येति । पुरूरवस इत्यर्थः ॥ १ ॥
</details>

<details open><summary>विश्वास-प्रस्तुतिः</summary>

इला सा सोमपुत्रस्य संवत्सरमथोषिता ।  
अकरोत्किं नरश्रेष्ठ तत्त्वं शंसितुमर्हसि ॥ २ ॥  
तयोस्तद्वाक्यमाधुर्यं निशम्य परिपृच्छतोः ।  
रामः पुनरुवाचेमां प्रजापतिसुते कथाम् ॥ ३ ॥  
पुरुषत्वं गते शूरे बुधः परमबुद्धिमान् ।  
संवर्तं परमोदारमाजुहाव महायशाः ॥ ४ ॥  
च्यवनं भृगुपुत्रं च मुनिं चारिष्टनेमिनम् ।  
प्रमोदनं मोदकरं तथा दुर्वाससं मुनिम् ॥ ५ ॥
</details>

<details><summary>मूलम्</summary>

इला सा सोमपुत्रस्य संवत्सरमथोषिता ।  
अकरोत्किं नरश्रेष्ठ तत्त्वं शंसितुमर्हसि ॥ २ ॥  
तयोस्तद्वाक्यमाधुर्यं निशम्य परिपृच्छतोः ।  
रामः पुनरुवाचेमां प्रजापतिसुते कथाम् ॥ ३ ॥  
पुरुषत्वं गते शूरे बुधः परमबुद्धिमान् ।  
संवर्तं परमोदारमाजुहाव महायशाः ॥ ४ ॥  
च्यवनं भृगुपुत्रं च मुनिं चारिष्टनेमिनम् ।  
प्रमोदनं मोदकरं तथा दुर्वाससं मुनिम् ॥ ५ ॥
</details>

<details><summary>व्याख्या</summary>

किमिति । संवत्सरात्परमिति शेषः । इलस्य पुरूरवसोपि पुत्रस्य सत्त्वाच्छशबिन्दोः पूर्वपुत्रस्य च सत्त्वात्पुरूरवसो राज्यप्राप्तिरभून्न वेति प्रश्नाशयः ॥ २-५ ॥
</details>

<details open><summary>विश्वास-प्रस्तुतिः</summary>

एतान्सर्वान्समानीय वाक्यज्ञस्तत्त्वदर्शिनः ।  
उवाच सर्वान्सुहृदो धैर्येण सुसमाहितान् ॥ ६ ॥
</details>

<details><summary>मूलम्</summary>

एतान्सर्वान्समानीय वाक्यज्ञस्तत्त्वदर्शिनः ।  
उवाच सर्वान्सुहृदो धैर्येण सुसमाहितान् ॥ ६ ॥
</details>

<details><summary>व्याख्या</summary>

सुहृदः स्वसखीभूतान् ॥ ६ ॥
</details>

<details open><summary>विश्वास-प्रस्तुतिः</summary>

अयं राजा महाबाहुः कर्दमस्य इलः सुतः ।  
जानीतैनं यथाभूतं श्रेयो ह्यस्य विधीयताम् ॥ ७ ॥  
तेषां संवदतामेव तमाश्रममुपागमत् ।  
कर्दमस्तु महातेजा द्विजैः सह महात्मभिः ॥ ८ ॥  
पुलस्त्यश्च क्रतुश्चैव वषट्कारस्तथैव च ।  
ओङ्कारश्च महातेजास्तमाश्रममुपागमत् ॥ ९ ॥  
ते सर्वे हृष्टमनसः परस्परसमागमे ।  
हितैषिणो बाह्विपतेः पृथग्वाक्यान्यथाब्रुवन् ॥ १० ॥  
कर्दमस्त्वब्रवीद्वाक्यं सुतार्थं परमं हितम् ।  
द्विजाः शृणुत मद्वाक्यं यच्छ्रेयः पार्थिवस्य हि ॥ ११ ॥
</details>

<details><summary>मूलम्</summary>

अयं राजा महाबाहुः कर्दमस्य इलः सुतः ।  
जानीतैनं यथाभूतं श्रेयो ह्यस्य विधीयताम् ॥ ७ ॥  
तेषां संवदतामेव तमाश्रममुपागमत् ।  
कर्दमस्तु महातेजा द्विजैः सह महात्मभिः ॥ ८ ॥  
पुलस्त्यश्च क्रतुश्चैव वषट्कारस्तथैव च ।  
ओङ्कारश्च महातेजास्तमाश्रममुपागमत् ॥ ९ ॥  
ते सर्वे हृष्टमनसः परस्परसमागमे ।  
हितैषिणो बाह्विपतेः पृथग्वाक्यान्यथाब्रुवन् ॥ १० ॥  
कर्दमस्त्वब्रवीद्वाक्यं सुतार्थं परमं हितम् ।  
द्विजाः शृणुत मद्वाक्यं यच्छ्रेयः पार्थिवस्य हि ॥ ११ ॥
</details>

<details><summary>व्याख्या</summary>

यथाभूतमिलस्य वृत्तान्तम् ॥ ७-११ ॥
</details>

<details open><summary>विश्वास-प्रस्तुतिः</summary>

नान्यं पश्यामि भैषज्यमन्तरा वृषभध्वजम् ।  
नाश्वमेधात्परो यज्ञः प्रियश्चैव महात्मनः ।  
तस्माद्यजामहे सर्वे पार्थिवार्थे दुरासदम् ॥ १२ ॥  
कर्दमेनैवमुक्तास्तु सर्व एव द्विजर्षभाः ।  
रोचयन्ति स्म तं यज्ञं रुद्रस्याराधनं प्रति ॥ १३ ॥
</details>

<details><summary>मूलम्</summary>

नान्यं पश्यामि भैषज्यमन्तरा वृषभध्वजम् ।  
नाश्वमेधात्परो यज्ञः प्रियश्चैव महात्मनः ।  
तस्माद्यजामहे सर्वे पार्थिवार्थे दुरासदम् ॥ १२ ॥  
कर्दमेनैवमुक्तास्तु सर्व एव द्विजर्षभाः ।  
रोचयन्ति स्म तं यज्ञं रुद्रस्याराधनं प्रति ॥ १३ ॥
</details>

<details><summary>व्याख्या</summary>

वृषध्वज एव स्वकृतशापनिवर्तकः । तत्प्रीतिश्चाश्वमेधेन सर्वदेवताप्रीतिकरेणैवेति भावः । नाश्वमेधात्पर इति । राज्ञां ब्रह्महत्यान्तसर्वपापनिवारक इति शेषः । प्रियश्चैव महात्मन इति । यद्यपि प्रजापतिदेवताकः प्रजापतिप्रीतिकरोश्वमेधः तथापि सर्वदेवताप्रीतिकरत्वादस्य रुद्रप्रीतिकरत्वमपि सिद्धं । वस्तुतस्तु यज्ञो वै विष्णुः इति श्रुतिवचनाद्यज्ञपुरुषाराधनमश्वमेधः । विष्ण्वाराधनमित्युपक्रमे लक्ष्मणोक्त्या विष्ण्वाराधनमेवाश्वमेधः । तदाराधनत्वेनैव हरस्यापि प्रियत्वं । प्रकृतब्रह्महत्यावारकत्वेन तस्य प्रशंसार्थं पुनरपि रामेण तद्विषयार्थवाद उक्तः । एतेन यत्केनचिदुक्तं लक्ष्मणेन विष्ण्वाराधनयज्ञे प्रस्तुते पुनः रामेण रुद्राराधनत्वप्रदर्शनं विष्ण्वपेक्षया रुद्राधिक्यस्य प्रतिपादनार्थमिति, तद्दूरोत्सारितं । ब्रह्महत्यावारकप्रदर्शनार्थत्वाद्रामोक्तस्य ॥ १२-१३ ॥
</details>

<details open><summary>विश्वास-प्रस्तुतिः</summary>

संवर्तस्य तु राजर्षेः शिष्यः परपुरंजयः ।  
मरुत्त इति विख्यातस्तं यज्ञं समुपाहरत् ॥ १४ ॥  
ततो यज्ञो महानासीद्बुधाश्रमसमीपतः ।  
रुद्रश्च परमं तोषं जगाम सुमहायशाः ॥ १५ ॥  
अथ यज्ञे समाप्ते तु प्रीतः परमया मुदा ।  
उमापतिर्द्विजान्त्सर्वानुवाच इलसन्निधौ ॥ १६ ॥  
प्रीतोस्मि हयमेधेन भक्त्या च द्विजसत्तमाः ।  
अस्य बाह्वीपतेश्चैव किं करोमि प्रियं शुभम् ॥ १७ ॥  
तथा वदति देवेशे द्विजास्ते सुसमाहिताः ।  
प्रसादयन्ति देवेशं यथा स्यात्पुरुषस्त्विला ॥ १८ ॥  
ततः प्रीतो महादेवः पुरुषत्वं ददौ पुनः ।  
इलायै स महातेजा दत्त्वा चान्तरधीयत ॥ १९ ॥  
निवृत्ते हयमेधे तु गतश्चादर्शनं हरः ।  
यथागतं द्विजाः सर्वे ह्यगच्छन्दीर्घदर्शिनः ॥ २० ॥
</details>

<details><summary>मूलम्</summary>

संवर्तस्य तु राजर्षेः शिष्यः परपुरंजयः ।  
मरुत्त इति विख्यातस्तं यज्ञं समुपाहरत् ॥ १४ ॥  
ततो यज्ञो महानासीद्बुधाश्रमसमीपतः ।  
रुद्रश्च परमं तोषं जगाम सुमहायशाः ॥ १५ ॥  
अथ यज्ञे समाप्ते तु प्रीतः परमया मुदा ।  
उमापतिर्द्विजान्त्सर्वानुवाच इलसन्निधौ ॥ १६ ॥  
प्रीतोस्मि हयमेधेन भक्त्या च द्विजसत्तमाः ।  
अस्य बाह्वीपतेश्चैव किं करोमि प्रियं शुभम् ॥ १७ ॥  
तथा वदति देवेशे द्विजास्ते सुसमाहिताः ।  
प्रसादयन्ति देवेशं यथा स्यात्पुरुषस्त्विला ॥ १८ ॥  
ततः प्रीतो महादेवः पुरुषत्वं ददौ पुनः ।  
इलायै स महातेजा दत्त्वा चान्तरधीयत ॥ १९ ॥  
निवृत्ते हयमेधे तु गतश्चादर्शनं हरः ।  
यथागतं द्विजाः सर्वे ह्यगच्छन्दीर्घदर्शिनः ॥ २० ॥
</details>

<details><summary>व्याख्या</summary>

समुपाहरत् संभारजातमुपहृतवान् ॥ १४-२० ॥
</details>

<details open><summary>विश्वास-प्रस्तुतिः</summary>

राजा तु बाह्वीमुत्सृज्य मध्यदेशे ह्यनुत्तमम् ।  
निवेशयामास पुरं प्रतिष्ठानं यशस्करम् ॥ २१ ॥
</details>

<details><summary>मूलम्</summary>

राजा तु बाह्वीमुत्सृज्य मध्यदेशे ह्यनुत्तमम् ।  
निवेशयामास पुरं प्रतिष्ठानं यशस्करम् ॥ २१ ॥
</details>

<details><summary>व्याख्या</summary>

बाह्लिमुत्सृज्येति । ज्येष्ठपुत्रशशबिन्द्वधिष्ठितमिति शेषः ॥ २१ ॥
</details>

<details open><summary>विश्वास-प्रस्तुतिः</summary>

शशबिन्दुस्तु राजर्षिर्बाह्विं परपुरञ्जयः ।  
प्रतिष्ठाने इलो राजा प्रजापतिसुतो बली ॥ २२ ॥
</details>

<details><summary>मूलम्</summary>

शशबिन्दुस्तु राजर्षिर्बाह्विं परपुरञ्जयः ।  
प्रतिष्ठाने इलो राजा प्रजापतिसुतो बली ॥ २२ ॥
</details>

<details><summary>व्याख्या</summary>

बाह्लिमिति । अध्युवासेति शेषः ॥ २२ ॥
</details>

<details open><summary>विश्वास-प्रस्तुतिः</summary>

स काले प्राप्तवाँलोकमिलो ब्राह्ममनुत्तमम् ।  
ऐलः पुरूरवा राजा प्रतिष्ठानमवाप्तवान् ॥ २३ ॥
</details>

<details><summary>मूलम्</summary>

स काले प्राप्तवाँलोकमिलो ब्राह्ममनुत्तमम् ।  
ऐलः पुरूरवा राजा प्रतिष्ठानमवाप्तवान् ॥ २३ ॥
</details>

<details><summary>व्याख्या</summary>

काले शरीरावसानकाले । ब्राह्मं ब्रह्मसंबन्धिनम् ॥ २३ ॥
</details>

<details open><summary>विश्वास-प्रस्तुतिः</summary>

ईदृशो ह्यश्वमेधस्य प्रभावः पुरुषर्षभौ ।  
स्त्रीभूतः पौरुषं लेभे यच्चान्यदपि दुर्लभम् ॥ २४ ॥
</details>

<details><summary>मूलम्</summary>

ईदृशो ह्यश्वमेधस्य प्रभावः पुरुषर्षभौ ।  
स्त्रीभूतः पौरुषं लेभे यच्चान्यदपि दुर्लभम् ॥ २४ ॥
</details>

<details><summary>व्याख्या</summary>

यच्चान्यदिति । उक्तब्रह्मलोकादित्यर्थः ॥ २४ ॥
</details>

<details open><summary>विश्वास-प्रस्तुतिः</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे नवतितमः सर्गः ॥ ९० ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने नवतितमः सर्गः ॥ ९० ॥
</details>

<details><summary>मूलम्</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे नवतितमः सर्गः ॥ ९० ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने नवतितमः सर्गः ॥ ९० ॥
</details>

