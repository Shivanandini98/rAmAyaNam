+++
title = "०८९ पुरूरव-उत्पत्तिः"

+++

<details open><summary>विश्वास-प्रस्तुतिः</summary>

श्रीमद्रामायणे वाल्मीकीये आदिकाव्ये उत्तरकाण्डे एकोननवतितमः सर्गः
</details>

<details><summary>मूलम्</summary>

श्रीमद्रामायणे वाल्मीकीये आदिकाव्ये उत्तरकाण्डे एकोननवतितमः सर्गः
</details>

<details><summary>विषयाः</summary>

बुधेन परिजनापगमानन्तरम् एकाकिन्या इलायाः  
कलत्री-करणेन तया सह विहरणम् ॥ १ ॥  
मासान्तरे पुनः पुरुष-भूतेन  
विस्मृत-स्त्री-भावेन च इलेन  
बुधं प्रति निज-नगर-गमनायाभ्यनुज्ञान-याचनम् ॥ २ ॥  
बुधेन तं प्रति ससान्त्वनम् आवत्सरान्तं तत्रैव वास-विधानम् ॥ ३ ॥  
बुधाद् गर्भं धृतवत्या इलया  
पर्याय-प्राप्ते नवमे मासि  
पुरूरवो-नामक--पुत्र-प्रसवेन  
तस्य बुध-हस्त एव प्रत्यर्पणम् ॥ ४ ॥
</details>

<details open><summary>विश्वास-प्रस्तुतिः</summary>

श्रुत्वा किंपुरुषोत्पत्तिं लक्ष्मणो भरतस्तदा ।  
आश्रर्यमिति चाब्रूतामुभौ रामं जनेश्वरम् ॥ १ ॥  
अथ रामः कथामेतां भूय एव महायशाः ।  
कथयामास धर्मात्मा प्रजापतिसुतस्य वै ॥ २ ॥
</details>

<details><summary>मूलम्</summary>

श्रुत्वा किंपुरुषोत्पत्तिं लक्ष्मणो भरतस्तदा ।  
आश्रर्यमिति चाब्रूतामुभौ रामं जनेश्वरम् ॥ १ ॥  
अथ रामः कथामेतां भूय एव महायशाः ।  
कथयामास धर्मात्मा प्रजापतिसुतस्य वै ॥ २ ॥
</details>

किंपुरुषोत्पत्तिं किंपुरुषत्वेन तासां स्त्रीणामुत्पत्तिमित्यर्थः । अब्रूताम् ॥ १-२ ॥

<details open><summary>विश्वास-प्रस्तुतिः</summary>

सर्वास्ता विद्रुतां दृष्ट्वा किन्नरीर्ऋषिसत्तमः ।  
उवाच रूपसंपन्नां तां स्त्रियं प्रहसन्निव ॥ ३ ॥
</details>

<details><summary>मूलम्</summary>

सर्वास्ता विद्रुतां दृष्ट्वा किन्नरीर्ऋषिसत्तमः ।  
उवाच रूपसंपन्नां तां स्त्रियं प्रहसन्निव ॥ ३ ॥
</details>

सर्वासां इलाव्यतिरिक्तानां विद्रुतत्वात् हासः कामविकारमूल एव ॥ ३ ॥

<details open><summary>विश्वास-प्रस्तुतिः</summary>

सोमस्याहं सुदयितः सुतः सुरुचिरानने ।  
भजस्व मां वरारोहे भक्त्या स्निग्धेन चक्षुषा ॥ ४ ॥
</details>

<details><summary>मूलम्</summary>

सोमस्याहं सुदयितः सुतः सुरुचिरानने ।  
भजस्व मां वरारोहे भक्त्या स्निग्धेन चक्षुषा ॥ ४ ॥
</details>

भक्त्या अनुरागेण । स्निग्धं स्नेहयुक्तम् ॥ ४ ॥

<details open><summary>विश्वास-प्रस्तुतिः</summary>

तस्य तद्वचनं श्रुत्वा शून्ये स्वजनवर्जिता ।  
इला सुरुचिरप्रख्यं प्रत्युवाच महाग्रहम् ॥ ५ ॥
</details>

<details><summary>मूलम्</summary>

तस्य तद्वचनं श्रुत्वा शून्ये स्वजनवर्जिता ।  
इला सुरुचिरप्रख्यं प्रत्युवाच महाग्रहम् ॥ ५ ॥
</details>

महाग्रहो ग्रहदेवः ॥ ५ ॥

<details open><summary>विश्वास-प्रस्तुतिः</summary>

अहं कामचरी सौम्य तवास्मि वशवर्तिनी ।  
प्रशाधि मां सोमसुत यथेच्छसि तथा कुरु ॥ ६ ॥  
तस्यास्तदद्भुतप्रख्यं श्रुत्वा हर्षमुपागतः ।  
स वै कामी सह तया रेमे चन्द्रमसः सुतः ॥ ७ ॥
</details>

<details><summary>मूलम्</summary>

अहं कामचरी सौम्य तवास्मि वशवर्तिनी ।  
प्रशाधि मां सोमसुत यथेच्छसि तथा कुरु ॥ ६ ॥  
तस्यास्तदद्भुतप्रख्यं श्रुत्वा हर्षमुपागतः ।  
स वै कामी सह तया रेमे चन्द्रमसः सुतः ॥ ७ ॥
</details>

कामचरी स्वतन्त्रा ॥ ६-७ ॥

<details open><summary>विश्वास-प्रस्तुतिः</summary>

बुधस्य माधवो मासस्तामिलां रुचिराननाम् ।  
गतो रमयतोत्यर्थं क्षणवत्तस्य कामिनः ॥ ८ ॥
</details>

<details><summary>मूलम्</summary>

बुधस्य माधवो मासस्तामिलां रुचिराननाम् ।  
गतो रमयतोत्यर्थं क्षणवत्तस्य कामिनः ॥ ८ ॥
</details>

मासो गत इत्यन्वयः ॥ ८ ॥

<details open><summary>विश्वास-प्रस्तुतिः</summary>

अथ मासे तु संपूर्ण पूर्णेन्दुसदृशाननः ।  
प्रजापतिसुतः श्रीमान्शयने प्रत्यबुध्यत ॥ ९ ॥  
सोपश्यत्सोमजं तत्र तपन्तं सलिलाशये ।  
ऊर्ध्वबाहुं निरालम्बं तं राजा प्रत्यभाषत ॥ १० ॥
</details>

<details><summary>मूलम्</summary>

अथ मासे तु संपूर्ण पूर्णेन्दुसदृशाननः ।  
प्रजापतिसुतः श्रीमान्शयने प्रत्यबुध्यत ॥ ९ ॥  
सोपश्यत्सोमजं तत्र तपन्तं सलिलाशये ।  
ऊर्ध्वबाहुं निरालम्बं तं राजा प्रत्यभाषत ॥ १० ॥
</details>

प्रजापतिसुतः इलः ॥ ९-१० ॥

<details open><summary>विश्वास-प्रस्तुतिः</summary>

भगवन्पर्वतं दुर्गं प्रविष्टोस्मि सहानुगः ।  
न तु पश्यामि तत्सैन्यं क्व नु ते मामका गताः ॥ ११ ॥
</details>

<details><summary>मूलम्</summary>

भगवन्पर्वतं दुर्गं प्रविष्टोस्मि सहानुगः ।  
न तु पश्यामि तत्सैन्यं क्व नु ते मामका गताः ॥ ११ ॥
</details>

इलो विस्मृतस्वस्त्रीत्वादिवृत्तान्तः पृच्छति- भगवन्नित्यादि ॥ ११ ॥

<details open><summary>विश्वास-प्रस्तुतिः</summary>

तच्छ्रुत्वा तस्य राजर्षेर्नष्टसंज्ञस्य भाषितम् ।  
प्रत्युवाच शुभं वाक्यं सान्त्वयन्परया गिरा ॥ १२ ॥
</details>

<details><summary>मूलम्</summary>

तच्छ्रुत्वा तस्य राजर्षेर्नष्टसंज्ञस्य भाषितम् ।  
प्रत्युवाच शुभं वाक्यं सान्त्वयन्परया गिरा ॥ १२ ॥
</details>

नष्टसंज्ञस्येति । गौरीशापवशादिति शेषः ॥ १२ ॥

<details open><summary>विश्वास-प्रस्तुतिः</summary>

अश्मवर्षेण महता भृत्यास्ते विनिपातिताः ।  
त्वं चाश्रमपदे सुप्तो वातवर्षभयार्दितः ॥ १३ ॥  
समाश्वसिहि भद्रं ते निर्भयो विगतज्वरः ।  
फलमूलाशनो वीर निवसेह यथासुखम् ॥ १४ ॥
</details>

<details><summary>मूलम्</summary>

अश्मवर्षेण महता भृत्यास्ते विनिपातिताः ।  
त्वं चाश्रमपदे सुप्तो वातवर्षभयार्दितः ॥ १३ ॥  
समाश्वसिहि भद्रं ते निर्भयो विगतज्वरः ।  
फलमूलाशनो वीर निवसेह यथासुखम् ॥ १४ ॥
</details>

अश्मवर्षेणेत्यादि छद्मवचनं गिरीशशापानुरोधार्थम् ॥ १३-१४ ॥

<details open><summary>विश्वास-प्रस्तुतिः</summary>

स राजा तेन वाक्येन प्रत्याश्वस्तो महामतिः ।  
प्रत्युवाच ततो वाक्यं दीनो भृत्यक्षयाद्भृशम् ॥ १५ ॥
</details>

<details><summary>मूलम्</summary>

स राजा तेन वाक्येन प्रत्याश्वस्तो महामतिः ।  
प्रत्युवाच ततो वाक्यं दीनो भृत्यक्षयाद्भृशम् ॥ १५ ॥
</details>

तेन वाक्येनेति । इह यथासुखं निवसेति वाक्येनेत्यर्थः ॥ १५ ॥

<details open><summary>विश्वास-प्रस्तुतिः</summary>

त्यक्ष्याम्यहं स्वकं राज्यं नाहं भृत्यैर्विनाकृतः ।  
वर्तयेयं क्षणं ब्रह्मन्समनुज्ञातुमर्हसि ॥ १६ ॥
</details>

<details><summary>मूलम्</summary>

त्यक्ष्याम्यहं स्वकं राज्यं नाहं भृत्यैर्विनाकृतः ।  
वर्तयेयं क्षणं ब्रह्मन्समनुज्ञातुमर्हसि ॥ १६ ॥
</details>

भृत्यैर्विनाकृतोप्यहं स्वकं राज्यं न त्यक्ष्यामि त्यक्तुं न शक्नोमि । इह वसान इति शेषः । एतदेवाह-हे ब्रह्मन, क्षणमपि न वर्तयेयं । नञ इहानुकर्षः । तस्मान्मां गमनाय समनुज्ञातुमर्हसि ॥ १६ ॥

<details open><summary>विश्वास-प्रस्तुतिः</summary>

सुतो धर्मपरो ब्रह्मञ्ज्येष्ठो मम महायशाः ।  
शशबिन्दुरिति ख्यातः स मे राज्यं प्रपत्स्यते ॥ १७ ॥
</details>

<details><summary>मूलम्</summary>

सुतो धर्मपरो ब्रह्मञ्ज्येष्ठो मम महायशाः ।  
शशबिन्दुरिति ख्यातः स मे राज्यं प्रपत्स्यते ॥ १७ ॥
</details>

उक्तवृत्तान्तमेव पुनरौत्कण्ठ्य प्रदर्शनायाह-सुत इति ॥ प्रपत्स्यत इति ॥ मया गत्वा कृतादभिषेकादिति भावः ॥ १७ ॥

<details open><summary>विश्वास-प्रस्तुतिः</summary>

न हि शक्ष्याम्यहं हित्वा भृत्यदारान्सुखान्वितान् ।  
प्रतिवक्तुं महातेजः किंचिदप्यशुभं वचः ॥ १८ ॥  
तथा ब्रुवति राजेन्द्रे बुधः परममद्भुतम् ।  
सान्त्वपूर्वमथोवाच वासस्त इह रोचताम् ॥ १९ ॥  
न सन्तापस्त्वया कार्यः कार्दमेय महाबल ।  
संवत्सरोषितस्येह कारयिष्यामि ते हितम् ॥ २० ॥  
तस्य तद्वचनं श्रुत्वा बुधस्याक्लिष्टकर्मणः ।  
वासाय विदधे बुद्धिं यदुक्तं ब्रह्मवादिना ॥ २१ ॥  
मासं स स्त्री तथा भूत्वा रमयत्यनिशं शुभा ।  
मासं पुरुषभावेन धर्मबुद्धिं चकार सः ॥ २२ ॥
</details>

<details><summary>मूलम्</summary>

न हि शक्ष्याम्यहं हित्वा भृत्यदारान्सुखान्वितान् ।  
प्रतिवक्तुं महातेजः किंचिदप्यशुभं वचः ॥ १८ ॥  
तथा ब्रुवति राजेन्द्रे बुधः परममद्भुतम् ।  
सान्त्वपूर्वमथोवाच वासस्त इह रोचताम् ॥ १९ ॥  
न सन्तापस्त्वया कार्यः कार्दमेय महाबल ।  
संवत्सरोषितस्येह कारयिष्यामि ते हितम् ॥ २० ॥  
तस्य तद्वचनं श्रुत्वा बुधस्याक्लिष्टकर्मणः ।  
वासाय विदधे बुद्धिं यदुक्तं ब्रह्मवादिना ॥ २१ ॥  
मासं स स्त्री तथा भूत्वा रमयत्यनिशं शुभा ।  
मासं पुरुषभावेन धर्मबुद्धिं चकार सः ॥ २२ ॥
</details>

सुखान्वितानिति । देशस्थानिति शेषः । हित्वा न शक्ष्यामीति । इह स्थातुमिति शेषः । अशुभं वचः इह निवासलक्षणानिष्टवचनं वक्तुं नार्हसीति शेषः ॥ १८-२२ ॥

<details open><summary>विश्वास-प्रस्तुतिः</summary>

ततः सा नवमे मासि इला सोमसुतात्सुतम् ।  
जनयामास सुश्रोणी पुरूरवसमूर्जितम् ॥ २३ ॥
</details>

<details><summary>मूलम्</summary>

ततः सा नवमे मासि इला सोमसुतात्सुतम् ।  
जनयामास सुश्रोणी पुरूरवसमूर्जितम् ॥ २३ ॥
</details>

इला सोमसुतात्सुतं जनयामासेति । योजनगन्ध्यादिः पराशरादेर्व्यासादिमिव निषेकानन्तरमेवेति ज्ञेयम् ॥ २३ ॥

<details open><summary>विश्वास-प्रस्तुतिः</summary>

जातमात्रं तु सुश्रोणी पितृहस्ते न्यवेशयत् ।  
बुधस्य समवर्णाभमिला पुत्रं महाबलम् ॥ २४ ॥  
बुधस्तु पुरुषीभूतं स वै संवत्सरान्तरम् ।  
कथाभी रमयामास धर्मयुक्ताभिरात्मवान् ॥ २५ ॥
</details>

<details><summary>मूलम्</summary>

जातमात्रं तु सुश्रोणी पितृहस्ते न्यवेशयत् ।  
बुधस्य समवर्णाभमिला पुत्रं महाबलम् ॥ २४ ॥  
बुधस्तु पुरुषीभूतं स वै संवत्सरान्तरम् ।  
कथाभी रमयामास धर्मयुक्ताभिरात्मवान् ॥ २५ ॥
</details>

जातमात्रं तत्क्षण एव । पितृसमाकारं पितृहस्ते उपनयनादिकृत्यार्थं न्यवेशयत् ॥ २४-२५ ॥

<details open><summary>विश्वास-प्रस्तुतिः</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकोननवतितमः सर्गः ॥ ८९ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने एकोननवतितमः सर्गः ॥ ८९ ॥
</details>

<details><summary>मूलम्</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकोननवतितमः सर्गः ॥ ८९ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने एकोननवतितमः सर्गः ॥ ८९ ॥
</details>

