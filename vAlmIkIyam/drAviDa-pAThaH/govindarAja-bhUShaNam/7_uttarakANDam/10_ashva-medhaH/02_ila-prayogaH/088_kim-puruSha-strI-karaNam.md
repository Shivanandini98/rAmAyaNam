+++
title = "०८८ किम्-पुरुष-स्त्री-करणम्"

+++

<details open><summary>विश्वास-प्रस्तुतिः</summary>

श्रीमद्रामायणे वाल्मीकीये आदिकाव्ये उत्तरकाण्डे अष्टाशीतितमः सर्गः
</details>

<details><summary>मूलम्</summary>

श्रीमद्रामायणे वाल्मीकीये आदिकाव्ये उत्तरकाण्डे अष्टाशीतितमः सर्गः
</details>

<details><summary>विषयाः</summary>

स्त्री-भूतैर् निज-परिजनैस् सह  
वनान्तरे विहरमाणाया इलाया **अवलोकनेन**  
क्षुभित-मनसा तत्र सरसि तपस्यता विधु-सुतेन बुधेन  
तत्-परिचरीणां किं-पुरुष--**नारी-करण**-पूर्वकं  
शैल-तट-**प्रेषणम्** ॥ १ ॥
</details>

<details open><summary>विश्वास-प्रस्तुतिः</summary>

तां कथामिलसंबन्धां रामेण समुदीरिताम् ।  
लक्ष्मणो भरतश्चैव श्रुत्वा परमविस्मितौ ॥ १ ॥  
तौ रामं प्राञ्जली भूत्वा तस्य राज्ञो महात्मनः ।  
विस्तरं तस्य भावस्य तदा पप्रच्छतुः पुनः ॥ २ ॥
</details>

<details><summary>मूलम्</summary>

तां कथामिलसंबन्धां रामेण समुदीरिताम् ।  
लक्ष्मणो भरतश्चैव श्रुत्वा परमविस्मितौ ॥ १ ॥  
तौ रामं प्राञ्जली भूत्वा तस्य राज्ञो महात्मनः ।  
विस्तरं तस्य भावस्य तदा पप्रच्छतुः पुनः ॥ २ ॥
</details>

<details><summary>व्याख्या</summary>

प्राञ्जली इति द्विवचनं । तस्य भावस्येति । स्त्रीपुंसभावस्येत्यर्थः ॥ २ ॥
</details>

<details open><summary>विश्वास-प्रस्तुतिः</summary>

कथं स राजा स्त्रीभूतो वर्तयामास दुर्गतिः ।  
पुरुषः स यदा भूतः कां वृत्तिं वर्तयत्यसौ ॥ ३ ॥  
तयोस्तद्भाषितं श्रुत्वा कौतूहलसमन्वितम् ।  
कथयामास काकुत्स्थस्तस्य राज्ञो यथागतम् ॥ ४ ॥  
तमेव प्रथमं मासं स्त्रीभूता लोकसुन्दरी ।  
ताभिः परिवृता स्त्रीभिर्ये च पूर्वपदानुगाः ॥ ५ ॥  
तत्काननं विगाह्माशु विजह्रे लोकसुन्दरी ।  
द्रुमगुल्मलताकीर्णं पद्भ्यां पद्मदलेक्षणा ॥ ६ ॥
</details>

<details><summary>मूलम्</summary>

कथं स राजा स्त्रीभूतो वर्तयामास दुर्गतिः ।  
पुरुषः स यदा भूतः कां वृत्तिं वर्तयत्यसौ ॥ ३ ॥  
तयोस्तद्भाषितं श्रुत्वा कौतूहलसमन्वितम् ।  
कथयामास काकुत्स्थस्तस्य राज्ञो यथागतम् ॥ ४ ॥  
तमेव प्रथमं मासं स्त्रीभूता लोकसुन्दरी ।  
ताभिः परिवृता स्त्रीभिर्ये च पूर्वपदानुगाः ॥ ५ ॥  
तत्काननं विगाह्माशु विजह्रे लोकसुन्दरी ।  
द्रुमगुल्मलताकीर्णं पद्भ्यां पद्मदलेक्षणा ॥ ६ ॥
</details>

<details><summary>व्याख्या</summary>

स्त्रीभूतः अतएव दुर्गतिः कथं वर्तयामास । तत्कालमिति शेषः ॥ ३-६ ॥
</details>

<details open><summary>विश्वास-प्रस्तुतिः</summary>

वाहनानि च सर्वाणि सा त्यक्त्वा वै समन्ततः ।  
पर्वताभोगविवरे तस्मिन्रेमे इला तदा ॥ ७ ॥
</details>

<details><summary>मूलम्</summary>

वाहनानि च सर्वाणि सा त्यक्त्वा वै समन्ततः ।  
पर्वताभोगविवरे तस्मिन्रेमे इला तदा ॥ ७ ॥
</details>

<details><summary>व्याख्या</summary>

पर्वतानां आभोगो विस्तारः ॥ ७ ॥
</details>

<details open><summary>विश्वास-प्रस्तुतिः</summary>

अथ तस्मिन्वनोद्देशे पर्वतस्याविदूरतः ।  
सरः सुरुचिरप्रख्यं नानापक्षिगणैर्युतम् ॥ ८ ॥  
ददर्श सा त्विला तस्मिन्बुधं सोमसुतं ततः ।  
ज्वलन्तं स्वेन वपुषा पूर्णसोममिवोदितम् ॥ ९ ॥  
तपन्तं च तपस्तीव्रमम्भोमध्ये दुरासदम् ।  
यशस्करं कामकरं तारुण्ये पर्यवस्थितम् ॥ १० ॥
</details>

<details><summary>मूलम्</summary>

अथ तस्मिन्वनोद्देशे पर्वतस्याविदूरतः ।  
सरः सुरुचिरप्रख्यं नानापक्षिगणैर्युतम् ॥ ८ ॥  
ददर्श सा त्विला तस्मिन्बुधं सोमसुतं ततः ।  
ज्वलन्तं स्वेन वपुषा पूर्णसोममिवोदितम् ॥ ९ ॥  
तपन्तं च तपस्तीव्रमम्भोमध्ये दुरासदम् ।  
यशस्करं कामकरं तारुण्ये पर्यवस्थितम् ॥ १० ॥
</details>

<details><summary>व्याख्या</summary>

अविदूरतः यत्र स्त्रीत्वप्राप्तिस्तस्याविदूरत इत्यर्थः । अन्यदेशत्वात् बुधस्य स्त्रीत्वाप्राप्तिरिति भावः ॥ ८-१० ॥
</details>

<details open><summary>विश्वास-प्रस्तुतिः</summary>

सा तं जलाशयं सर्वं क्षोभयामास विस्मिता ।  
सहगैः पूर्वपुरुषैः स्त्रीभूतै रघुनन्दन ॥ ११ ॥
</details>

<details><summary>मूलम्</summary>

सा तं जलाशयं सर्वं क्षोभयामास विस्मिता ।  
सहगैः पूर्वपुरुषैः स्त्रीभूतै रघुनन्दन ॥ ११ ॥
</details>

<details><summary>व्याख्या</summary>

क्षोभयामासेति । क्रीडयेति शेषः ॥ ११ ॥
</details>

<details open><summary>विश्वास-प्रस्तुतिः</summary>

बुधस्तु तां समीक्ष्यैव कामबाणवशं गतः ।  
नोपलेभे तदाऽऽत्मानं संचचाल तदाऽम्भसि ॥ १२ ॥
</details>

<details><summary>मूलम्</summary>

बुधस्तु तां समीक्ष्यैव कामबाणवशं गतः ।  
नोपलेभे तदाऽऽत्मानं संचचाल तदाऽम्भसि ॥ १२ ॥
</details>

<details><summary>व्याख्या</summary>

आत्मानं नोपलेभे । आत्मध्यानं न प्राप्तवानित्यर्थः । कामपरवशचित्तोभूदिति भावः ॥ १२ ॥
</details>

<details open><summary>विश्वास-प्रस्तुतिः</summary>

इलां निरीक्षमाणस्तु त्रैलोक्याभ्यधिकां शुभाम् ।  
चिन्तां समभ्यतिक्रामत्का न्वियं देवताधिका ॥ १३ ॥  
न देवीषु न नागीषु नासुरीष्वप्सरस्सु च ।  
दृष्टपूर्वा मया काचिद्रूपेणानेन शोभिता ॥ १४ ॥
</details>

<details><summary>मूलम्</summary>

इलां निरीक्षमाणस्तु त्रैलोक्याभ्यधिकां शुभाम् ।  
चिन्तां समभ्यतिक्रामत्का न्वियं देवताधिका ॥ १३ ॥  
न देवीषु न नागीषु नासुरीष्वप्सरस्सु च ।  
दृष्टपूर्वा मया काचिद्रूपेणानेन शोभिता ॥ १४ ॥
</details>

<details><summary>व्याख्या</summary>

चिन्तां समभ्यतिक्रामत् । इलायामिति शेषः । इलाविषयकचिन्तां प्राप्त इत्यर्थः । तदेवाह – कान्वित्यादि ॥ १३-१४ ॥
</details>

<details open><summary>विश्वास-प्रस्तुतिः</summary>

सदृशीयं मम भवेद्यदि नान्यपरिग्रहः ।  
इति बुद्धिं समास्थाय जलात्कूलमुपागमत् ॥ १५ ॥
</details>

<details><summary>मूलम्</summary>

सदृशीयं मम भवेद्यदि नान्यपरिग्रहः ।  
इति बुद्धिं समास्थाय जलात्कूलमुपागमत् ॥ १५ ॥
</details>

<details><summary>व्याख्या</summary>

नान्यपरिग्रहः अन्यपरिग्रहत्वरहिता ॥ १५ ॥
</details>

<details open><summary>विश्वास-प्रस्तुतिः</summary>

आश्रमं समुपागम्य ततस्ताः प्रमदोत्तमाः ।  
शब्दापयत धर्मात्मा ताश्चैनं च ववन्दिरे ॥ १६ ॥  
स ताः पप्रच्छ धर्मात्मा कस्यैषा लोकसुन्दरी ।  
किमर्थमागता चैव सर्वमाख्यात मा चिरम् ॥ १७ ॥  
शुभं तु तस्य तद्वाक्यं मधुरं मधुराक्षरम् ।  
श्रुत्वा स्त्रियश्च ताः सर्वा ऊचुर्मधुरया गिरा ॥ १८ ॥
</details>

<details><summary>मूलम्</summary>

आश्रमं समुपागम्य ततस्ताः प्रमदोत्तमाः ।  
शब्दापयत धर्मात्मा ताश्चैनं च ववन्दिरे ॥ १६ ॥  
स ताः पप्रच्छ धर्मात्मा कस्यैषा लोकसुन्दरी ।  
किमर्थमागता चैव सर्वमाख्यात मा चिरम् ॥ १७ ॥  
शुभं तु तस्य तद्वाक्यं मधुरं मधुराक्षरम् ।  
श्रुत्वा स्त्रियश्च ताः सर्वा ऊचुर्मधुरया गिरा ॥ १८ ॥
</details>

<details><summary>व्याख्या</summary>

शब्दापयत । पुगार्षः ॥ १६-१८ ॥
</details>

<details open><summary>विश्वास-प्रस्तुतिः</summary>

अस्माकमेषा सुश्रोणी प्रभुत्वे वर्तते सदा ।  
अपतिः काननान्तेषु सहास्माभिश्चरत्यसौ ॥ १९ ॥
</details>

<details><summary>मूलम्</summary>

अस्माकमेषा सुश्रोणी प्रभुत्वे वर्तते सदा ।  
अपतिः काननान्तेषु सहास्माभिश्चरत्यसौ ॥ १९ ॥
</details>

<details><summary>व्याख्या</summary>

अपतिः पतिरहिता ॥ १९ ॥
</details>

<details open><summary>विश्वास-प्रस्तुतिः</summary>

तद्वाक्यमव्यक्तपदं तासां स्त्रीणां निशम्य च ।  
विद्यामावर्तिनीं पुण्यामावर्तयत स द्विजः ॥ २० ॥
</details>

<details><summary>मूलम्</summary>

तद्वाक्यमव्यक्तपदं तासां स्त्रीणां निशम्य च ।  
विद्यामावर्तिनीं पुण्यामावर्तयत स द्विजः ॥ २० ॥
</details>

<details><summary>व्याख्या</summary>

अव्यक्तपदं अस्पष्टाक्षरमित्यर्थः । आवर्तिनीं आवर्तिन्याख्यां विद्यामावर्तयत आवर्तयति स्म । प्रकृतप्रयोजनार्थं । द्विजः क्षत्रियो बुधः ॥ २० ॥
</details>

<details open><summary>विश्वास-प्रस्तुतिः</summary>

सोर्थं विदित्वा सकलं तस्य राज्ञो यथागतम् ।  
सर्वा एव स्त्रियस्ताश्च बभाषे मुनिपुङ्गवः ॥ २१ ॥
</details>

<details><summary>मूलम्</summary>

सोर्थं विदित्वा सकलं तस्य राज्ञो यथागतम् ।  
सर्वा एव स्त्रियस्ताश्च बभाषे मुनिपुङ्गवः ॥ २१ ॥
</details>

<details><summary>व्याख्या</summary>

स बुधः तस्य राज्ञः कार्दमेः सकलमर्थं वृत्तान्तं विदित्वा । योगमाहात्म्यादिति शेषः । ताः स्त्रियः इलासहचरीः ॥ २१ ॥
</details>

<details open><summary>विश्वास-प्रस्तुतिः</summary>

अत्र किंपुरुषीभूत्वा शैलरोधसि वत्स्यथ ।  
आवासस्तु गिरावस्मिञ्शीघ्रमेव विधीयताम् ॥ २२ ॥
</details>

<details><summary>मूलम्</summary>

अत्र किंपुरुषीभूत्वा शैलरोधसि वत्स्यथ ।  
आवासस्तु गिरावस्मिञ्शीघ्रमेव विधीयताम् ॥ २२ ॥
</details>

<details><summary>व्याख्या</summary>

यूयं सर्वाः किंपुरुषीभूत्वा किंपुरुषाख्यदेवयोनिस्त्रियो भूत्वा । अत्रास्मिन् शैलस्य रोधसि वत्स्यथ । अतोस्मिन् गिरौ शीघ्रमेव आवासः उटजादिः विधीयताम् ॥ २२ ॥
</details>

<details open><summary>विश्वास-प्रस्तुतिः</summary>

मूलपत्रफलैः सर्वा वर्तयिष्यथ नित्यदा ।  
स्त्रियः किंपुरुषान्नाम भर्तृन्त्समुपलप्स्यथ ॥ २३ ॥
</details>

<details><summary>मूलम्</summary>

मूलपत्रफलैः सर्वा वर्तयिष्यथ नित्यदा ।  
स्त्रियः किंपुरुषान्नाम भर्तृन्त्समुपलप्स्यथ ॥ २३ ॥
</details>

<details><summary>व्याख्या</summary>

स्त्रियः किंपुरुषस्त्रियो यूयं । किंपुरुषान्नाम प्रसिद्धान् भर्तॄन् समुपलप्स्यथ । अन्विष्य प्राप्स्यथेत्यर्थः ॥ २३ ॥
</details>

<details open><summary>विश्वास-प्रस्तुतिः</summary>

तां श्रुत्वा सोमपुत्रस्य वाचं किंपुरुषीकृताः ।  
उपासांचक्रिरे शैलं वध्वस्ता बहुलास्तदा ॥ २४ ॥
</details>

<details><summary>मूलम्</summary>

तां श्रुत्वा सोमपुत्रस्य वाचं किंपुरुषीकृताः ।  
उपासांचक्रिरे शैलं वध्वस्ता बहुलास्तदा ॥ २४ ॥
</details>

<details><summary>व्याख्या</summary>

किंपुरुषीकृताः बुधस्य योगबलात्किंपुरुषस्त्रीकृता इत्यर्थः । शैलमुप शैलस्य समीप इत्यर्थः ॥ २४ ॥
</details>

<details open><summary>विश्वास-प्रस्तुतिः</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अष्टाशीतितमः सर्गः ॥ ८८ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने अष्टाशीतितमः सर्गः ॥ ८८ ॥
</details>

<details><summary>मूलम्</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अष्टाशीतितमः सर्गः ॥ ८८ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने अष्टाशीतितमः सर्गः ॥ ८८ ॥
</details>

