+++
title = "०३४"

+++
**श्रीमद्रामायणे वाल्मीकीये आदिकाव्ये उत्तरकाण्डे चतुस्त्रिंशः सर्गः**

वालिजिगीषयाकिष्किन्धामेत्यरावणेन रणायवालिसमाह्वानम् ॥ १ ॥ तारेण वालिनो -दक्षिणसागरंनिवेदितेनतेन पुष्पकारोहणेनवेगाद्दक्षिणसमुद्रगमनम् ॥ २ ॥ वालिना स्वजिघृक्षया -समीपोपसर्पिणोरावणस्य स्वकक्षनिक्षेपेण पश्चिमादिसागरत्रयप्रापणेन तत्रतत्रसंध्योपासन -पूर्वकंकिष्किन्धोपवनमेत्य तत्रकक्षाद्रावणोत्सर्जनम् ॥ ३ ॥ वालिबलविज्ञानविस्मितेनरावणेन तत्प्रशंसनपूर्वकं तेनसहाग्निसाक्षिकंसख्यकरणम् ॥ ४ ॥

**अर्जुनेन विमुक्तस्तु रावणो राक्षसाधिपः ।**

**चचार पृथिवीं सर्वामनिर्विण्णस्तथा कृतः ॥ १ ॥**

**राक्षसं वा मनुष्यं वा शृणुते यं बलाधिकम् ।**

**रावणस्तं समासाद्य युद्धे ह्वयति दर्पितः ॥ २ ॥**

**ततः कदाचित्किष्किन्धां नगरीं वालिपालिताम् ।**

**गत्वा ह्वयति युद्धाय वालिनं हेममालिनम् ॥ ३ ॥**

युद्धे युद्धनिमित्तं । ह्वयति आह्वयति स्म ॥ २-३ ॥

****

**ततस्तु वानरामात्यस्तारस्तारापिता प्रभुः ।**

**उवाच वानरो वाक्यं युद्धप्रेप्सुमुपागतम् ॥ ४ ॥**

वानरामात्यः वालिनोमात्यः मन्त्री तार उवाच । तथा तारापिता सुषेणश्चोवाच । प्रभुः युवराजः सुग्रीवश्चोवाच ॥ ४ ॥

****

**राक्षसेन्द्र गतो वाली यस्ते प्रतिबलो भवेत् ।**

**कोऽन्यः प्रमुखतः स्थातुं तव शक्तः प्लवङ्गमः ॥ ५ ॥**

**चतुर्भ्योपि समुद्रेभ्यः संध्यामन्वास्य रावण ।**

**इमं मुहूर्तमायाति वाली तिष्ठ मुहूर्तकम् ॥ ६ ॥**

ते तुभ्यं । प्रतिबल इति । युद्धं दातुमिति शेषः ॥ ५-६ ॥

****

**एतानस्थिचयान्पश्य य एते शङ्खपण्डुराः ।**

**युद्धार्थिनामिमे राजन्वानराधिपतेजसा ॥ ७ ॥**

युद्धार्थिनामिति । वानराधिपतेजसा मृतानां युद्धार्थिनामिमे । एवं त्वमपि भविष्यसीति भावः ॥ ७ ॥

**यद्वामृतरसः पीतस्त्वया रावण राक्षस ।**

**तदा वालिनमासाद्य तदन्तं तव जीवितम् ॥ ८ ॥**

तदा तथापि वालिनमासाद्य तव जीवितं तदन्तं तत्समीपप्राप्तिपर्यन्तमित्यर्थः ॥ ८ ॥

****

**पश्येदानीं जगच्चित्रमिमं विवसः सुत ।**

**इदं मुहर्तं तिष्ठस्व दुर्लभं ते भविष्यति ॥ ९ ॥**

**अथवा त्वरसे मर्तुं गच्छ दक्षिणसागरम् ।**

**वालिनं द्रक्ष्यसे तत्र भूमिस्थमिव पावकम् ॥ १० ॥**

जगच्चित्रं जगतः सर्वस्याप्याश्चर्यभूतं व्यापारमिदानीं पश्य । दुर्लभं जीवितमिति शेषः ॥ ९-१० ॥

****

**स तु तारं विनिर्भर्त्स्य रावणो लोकरावणः ।**

**पुष्पकं तत्समारुह्य प्रययौ दक्षिणार्णवम् ॥ ११ ॥**

**तत्र हेमगिरिप्रख्यं तरुणार्कनिभाननम् ।**

**रावणो वालिनं दृष्ट्वा संध्योपासनतत्परम् ॥ १२ ॥**

**पुष्पकादवरुह्याथ रावणोञ्जनसन्निभः ।**

**ग्रहीतुं वालिनं तूर्णं निश्शब्दपदमाव्रजत् ॥ १३ ॥**

तारं तारादीन् । यद्वा पूर्वं तार एवोक्तवान् तस्य तारापितृत्वं संबन्धविशेषात् । निः- शब्दं निःशब्दचरणविन्यासं ॥ १३ ॥

****

**यदृच्छया तदा दृष्टो वालिनाऽपि स रावणः ।**

**पापाभिप्रायवान्दृष्ट्वा चकार न तु संभ्रमम् ॥ १४ ॥**

पापाभिप्रायवान् बन्धनाभिप्रायवान् ॥ १४ ॥

****

**शशमालक्ष्य सिंहो वा पन्नगं गरुडो यथा ।**

**न चिन्तयति तं वाली रावणं पापनिश्चयम् ॥ १५ ॥**

सिंहो वा सिंह इव ॥ १५ ॥

****

**जिघृक्षमाणमायान्तं रावणं पापचेतसम् ।**

**कक्षावलम्बिनं कृत्वा गमिष्ये त्रीन्महार्णवान् ॥ १६ ॥**

जिघृक्षमाणमित्यारभ्य इत्येवमित्यन्तं वालिविचारः ॥ १६ ॥

****

**द्रक्ष्यन्त्यरिं ममाङ्कस्थं स्रंसदूरुकराम्बरम् ।**

**लम्बमानं दशग्रीवं गरुडस्येव पन्नगम् ॥ १७ ॥**

द्रक्ष्यन्ति देवादय इति शेषः । ममाङ्कस्थं कक्षस्थमिति यावत् । गरुडस्येवेति । अङ्कस्थमित्यनुकर्षः ॥ १७ ॥

****

**इत्येवं मतिमास्थाय वाली कर्णमुपाश्रितः ।**

**जपन्वै नैगमान्मन्त्रांतस्थौ पर्वतराडिव ॥ १८ ॥**

**तावन्योन्यं जिघृक्षन्तौ हरिराक्षसपार्थिवौ ।**

**प्रयत्नवन्तौ तत्कर्म ईहतुर्बलदर्पितौ ॥ १९ ॥**

कर्णमुपाश्रितः पादशब्दश्रवणार्थं कर्णमुपाश्रितमनाः । नैगमान् वैदिकान् । देवकुमारत्वान्मत्रवत्वं ॥ १८-१९ ॥

****

**हस्तग्राहं तु तं मत्वा पादशब्देन रावणम् ।**

**पराङ्मुखोपि जग्राह वाली सर्पमिवाण्डजः ॥ २० ॥**

**ग्रहीतुकामं तं गृह्य रक्षसामीश्वरं हरिः ।**

**खमुत्पपात वेगेन कृत्वा कक्षावलम्बिनम् ॥ २१ ॥**

हस्तग्राहं हस्तैर्ग्रहणाभिप्रायवन्तं । पादशब्देन सूक्ष्मपादशब्देन ॥ २०-२१ ॥

****

**तं चापीडयमानं तु वितुदन्तं नखैर्मुहुः ।**

**जहार रावणं वाली पवनस्तोयदं यथा ॥ २२ ॥**

**अथ ते राक्षसामात्या ह्रियमाणं दशाननम् ।**

**मुमोक्षयिषवो वालिं रवमाणा अभिद्रुताः ॥ २३ ॥**

**अन्वीयमानस्तैर्वाली भ्राजतेऽम्बरमध्यगः ।**

**अन्वीयमानो मेघौघैरम्बरस्थ इवांशुमान् ॥ २४ ॥**

आपीड्यमानं णिचश्च इत्यात्मनेपदं ॥ २२-२४ ॥

****

**तेऽशक्नुवन्तः संप्राप्तुं वालिनं राक्षसोत्तमाः ।**

**तस्य बाहूरुवेगेन परिश्रान्ता व्यवस्थिताः ॥ २५ ॥**

तेऽशक्नुवन्त इति ॥ अशक्नुवन्त इति पदं ॥ २५ ॥

****

**वालिमार्गादपाक्रामन्पर्वतेन्द्रा हि गच्छतः ।**

**किं पुनर्जीवितप्रेप्सुर्बिभ्रद्वै मांसशोणितम् ॥ २६ ॥**

हि यस्मात्पर्वतेन्द्रा अपि वालिमार्गादपाक्रामन् । मांसादिमान् जीवितप्रेप्सुः प्राणी गच्छतस्तस्य मार्गादपाक्रामतीति किं पुनः । पर्वतेन्द्रा हीति च पाठः ॥ २६ ॥

****

**अपक्षिगणसंपातान्वानरेन्द्रो महाजवः ।**

**क्रमशः सागरान्सर्वान्संध्याकालमवन्दत ॥ २७ ॥**

अपक्षिगणसंपातान् पक्षिगणैरप्यशक्यसंपातान् सागरान् । क्रमशोऽगच्छन्निति शेषः । संध्याकालं प्रातःसंध्याकालदेवतारूपमवन्दत ॥ २७ ॥

****

**सभाज्यमानो भूतैस्तु खेचरैः खेचरोत्तमः ।**

**पश्चिमं सागरं वाली ह्याजगाम सरावणः ॥ २८ ॥**

**तस्मिन्संध्यामुपासित्वा स्न्नात्वा जाप्त्वा च वानरः ।**

**उत्तरं सागरं प्रायाद्वहमानो दशाननम् ॥ २९ ॥**

**बहुयोजनसाहस्रं वहमानो महाहरिः ।**

**वायुवच्च मनोवच्च जगाम सह शत्रुणा ॥ ३० ॥**

**उत्तरे सागरे संध्यामुपासित्वा दशाननम् ।**

**वहमानोऽगमद्वाली पूर्वं वै स महोदधिम् ॥ ३१ ॥**

सभाज्यमानः पूज्यमानः । पश्चिममित्यादि । दक्षिणे संध्याङ्गशौचं । पश्चिमे मन्त्रपूर्वकसंध्याङ्गस्नानं । उत्तरे प्रोक्षणादिकं । पूर्वेऽर्घ्यप्रदानादिकमिति । अन्यथा संध्याचतुष्टयाभावात् तदङ्गस्यापि तत्त्वेन व्यपदेशात् ॥ २८-३१ ॥

****

**तत्रापि संध्यामन्वास्य वासविः स हरीश्वरः ।**

**किष्किन्धामभितो गृह्य रावणं पुनरागमत् ॥ ३२ ॥**

**चतुर्ष्वपि समुद्रेषु संध्यामन्वास्य वानरः ।**

**रावणोद्वहनश्रान्तः किष्किन्धोपवनेऽपतत् ॥ ३३ ॥**

वासवस्यापत्यं वासविः ॥ ३२-३३ ॥

****

**रावणं तु मुमोचाथ स्वकक्षात्कपिसत्तमः ।**

**कुतस्त्वमिति चोवाच प्रहसन्रावणं मुहुः ॥ ३४ ॥**

**विस्मयं तु महद्गत्वा श्रमलोलनिरीक्षणः ।**

**राक्षसेन्द्रो हरीन्द्रं तमिदं वचनमब्रवीत् ॥ ३५ ॥**

प्रहसन्निति मां जिघृक्षुः स्वयमेव दुरात्मा निगृहीत इति प्रहसन् ॥ ३४-३५ ॥

****

**वानरेन्द्र महेन्द्राभ राक्षसेन्द्रोस्मि रावणः ।**

**युद्धेप्सुरिह संग्राप्तः स चाद्यासादितस्त्वया ॥ ३६ ॥**

**अहो बलमहो वीर्यमहो गाम्भीर्यमेव च ।**

**येनाहं पशुवद्गृह्य भ्रमितश्चतुरोर्णवान् ॥ ३७ ॥**

त्वयासादित इति कक्षनिक्षेपं प्रापित इत्यर्थः ॥ ३६-३७ ॥

****

**एवमश्रान्तवद्वीर शीघ्रमेव महार्णवान् ।**

**मां चैवोद्वहमानस्तु कोन्यो वीरः क्रमिष्यति ॥ ३८ ॥**

**\[ ये सुरा दानवा लोके दैत्यराक्षसपन्नगाः ।**

**सर्वेषामेव तेषां त्वं बलादभ्यधिको ह्यसि ॥ ३९ ॥ \]**

**त्रयाणामेव भूतानां गतिरेषा प्लवङ्गम ।**

**मनोनिलसुपर्णानां तव चात्र न संशयः ॥ ४० ॥**

अश्रान्तवत् अश्रान्तः सन् । मां चैव महाद्रिसमानभारमित्यर्थः ॥ ३८-४० ॥

****

**सोहं दृष्टबलस्तुभ्यमिच्छामि हरिपुङ्गव ।**

**त्वया सह चिरं सख्यं सुस्निग्धं पावकाग्रतः ॥ ४१ ॥**

**दाराः पुत्राः पुरं राष्ट्र भोगाच्छादनभोजनम् ।**

**सर्वमेवाविभक्तं नौ भविष्यति हरीश्वर ॥ ४२ ॥**

**ततः प्रज्वालयित्वाऽग्निं तावुभौ हरिराक्षसौ ।**

**भ्रातृत्वमुपसंपन्नौ परिष्वज्य परस्परम् ॥ ४३ ॥**

**अन्योन्यं लम्भितकरौ ततस्तौ हरिराक्षसौ ।**

**किष्किन्धां विशतुर्हष्टौ सिंहौ गिरिगुहामिव ॥ ४४ ॥**

तुभ्यं तवेत्यर्थः ॥ ४१-४४ ॥

****

**स तत्र मासमुषितः सुग्रीव इव रावणः ।**

**अमात्यैरागतैर्नीतस्त्रैलोक्योत्सादनार्थिभिः ॥ ४५ ॥**

सुग्रीव इवेति भ्रातृभावेनेत्यर्थः । आगतैरिति । सहेति शेषः ॥ ४५ ॥

****

**एवमेतत्पुरा वृत्तं वालिना रावणः प्रभो ।**

**धर्षितश्च कृतश्चापि भ्राता पावकसन्निधौ ॥ ४६ ॥**

**बलमप्रतिमं राम वालिनोऽभवदुत्तभम् ।**

**सोपि त्वया विनिर्दग्धः शलभो वह्निना यथा ॥ ४७ ॥**

भ्राताकृतः सोदरभावतया स्नेहीकृतः ॥ ४६-४७ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे चतुस्त्रिंशः सर्गः ॥ ३४ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने चतुस्त्रिंशः सर्गः ॥ ३४ ॥**
