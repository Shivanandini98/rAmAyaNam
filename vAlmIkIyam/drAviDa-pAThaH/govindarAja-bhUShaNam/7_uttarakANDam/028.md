+++
title = "०२८"

+++
**श्रीमद्रामायणे वाल्मीकीये आदिकाव्ये उत्तरकाण्डे अष्टाविंशः सर्गः**

इन्द्रजिद्बाणाभिघातनिर्विण्णेजयन्ते तन्मातामहेनपुलोम्ना तस्यरणाङ्गणादपवाहन -पूर्वकं तेनसहसागरप्रवेशः ॥ १ पुत्रादर्शनरुष्टेनेन्द्रेण रणायेन्द्रजितंप्रत्यभियाने रावणेनेन्द्रजित्प्रति -निवर्तनेन स्वयमेवेन्द्रप्रत्यभियानम् ॥ २ ॥

**सुमालिनं हतं दृष्ट्वा वसुना भस्मसात्कृतम् ।**

**स्वसैन्यं विद्रुतं चापि लक्षयित्वाऽर्दितं सुरैः ॥ १ ॥**

**ततः स बलवान्क्रुद्ध रावणस्य सुतस्तदा ।**

**निवर्त्य राक्षसान्सर्वान्मेघनादो व्यवस्थितः ॥ २ ॥**

**सुरथेनाग्निवर्णेन कामगेन महारथः ।**

**अभिदुद्राव सेनां तां वनान्यग्निरिव ज्वलन् ॥ ३ ॥**

**ततः प्रविशतस्तस्य विविधायुधधारिणः ।**

**विदुद्रुवुर्दिशः सर्वा दर्शनादेव देवताः ॥ ४ ॥**

तां सेनां देवसेनां ॥ ३-४ ॥

****

**न बभूव तदा कश्चिद्युयुत्सोरस्य संमुखे ।**

**सर्वानाविध्य वित्रस्तांस्ततः शक्रोऽब्रवीत्सुरान् ॥ ५ ॥**

**न भेतव्यं न गन्तव्यं निवर्तध्वं रणे सुराः ।**

**एष गच्छति पुत्रो मे युद्धार्थमपराजितः ॥ ६ ॥**

**ततः शक्रसुतो देवो जयन्त इति विश्रुतः ।**

**रथेनाद्भुतकल्पेन संग्रामे सोभ्यवर्तत ॥ ७ ॥**

**ततस्ते त्रिदशाः सर्वे परिवार्य शचीसुतम् ।**

**रावणस्य सुतं युद्धे समासाद्य प्रजघ्निरे ॥ ८ ॥**

आविध्य आवेधं प्राप्य वित्रस्तान् ॥ ५-८ ॥

****

**तेषां युद्धं समभवत्सदृशं देवरक्षसाम् ।**

**महेन्द्रस्य च पुत्रस्य राक्षसेन्द्रसुतस्य च ॥ ९ ॥**

तेषां सदृशं बलवीर्यानुरूपमित्यर्थः ॥ ९ ॥

****

**ततो मातलिपुत्रे तु गोमुखे राक्षसात्मजः ।**

**सारथौ पातयामास शरान्कनकभूषणान् ॥ १० ॥**

**शचीसुतश्चापि तथा जयन्तस्तस्य सारथिम् ।**

**तं चापि रावणिः क्रुद्धः समन्तास्प्रत्यविध्यत ॥ ११ ॥**

**स हि क्रोधसमाविष्टो बली विस्फारितेक्षणः ।**

**रावणिः शक्रतनयं शरवर्षैरवाकिरत् ॥ १२ ॥**

**ततो नानाप्रहरणांश्छितधारान्त्सहस्रशः ।**

**पातयामास संक्रुद्धः सुरसैन्येषु रावणिः ॥ १३ ॥**

**शतघ्नीमुसलप्रासगदाखड्गपरश्वधान् ।**

**महान्ति गिरिशृङ्गाणि पातयामास रावणिः ॥ १४ ॥**

गोमुख इति मातलिसुतनाम ॥ १०-१४

****

**ततः प्रव्यथिता लोकाः संजज्ञे च तमो महत् ।**

**तस्य रावणपुत्रस्य शत्रुसैन्यानि निघ्नतः ॥ १५ ॥**

**ततस्तद्दैवतबलं समन्तात्तं शचीसुतम् ।**

**बहुप्रकारमस्वस्थमभवच्छरपीडितम् ॥ १६ ॥**

तमः संजज्ञे रावणपुत्रस्य माययेति । शेषः ॥ १५-१६ ॥

****

**नाभ्यजानन्त चान्योन्यं रक्षो वा देवताऽथवा ।**

**तत्र तत्र विपर्यस्तं समन्तात्परिधावति ॥ १७ ॥**

**देवा देवान्निजघ्नुस्ते राक्षसा राक्षसांस्तथा ।**

**संमूढास्तमसाच्छन्ना व्यद्रवन्नपरे तदा ॥ १८ ॥**

विपर्यस्तं विशीर्णं ॥ १७-१८ ॥

****

**एतस्मिन्नन्तरे वीरः पुलोमा नाम वीर्यवान् ।**

**दैत्येन्द्रस्तेन संगृह्य शचीपुत्रोपवाहितः ॥ १९ ॥**

पुलोमा नामास्तीति शेषः । तेन पुलोम्ना ॥ १९ ॥

****

**संगृह्य तं तु दौहित्रं प्रविष्टः सागरं तदा ।**

**आर्यकः स हि तस्यासीत्पुलोमा येन सा शची ॥ २० ॥**

येन सा शचीउत्पादितेति शेषः । तस्मात् शची पौलोमीति नामवती जातेत्यर्थः ॥ २० ॥

****

**ज्ञात्वा प्रणाशं तु तदा जयन्तस्याथ देवताः ।**

**अप्रहृष्टास्ततः सर्वा व्यथिताः संप्रदुद्रुवुः ॥ २१ ॥**

**रावणिस्त्वथ संक्रुद्धो बलैः परिवृतः स्वकैः ।**

**अभ्यधावत देवांस्तान्मुमोच च महास्वनम् ॥ २२ ॥**

**दृष्ट्वा प्रणाशं पुत्रस्य दैवतेषु च विद्रुतम् ।**

**मातलिं चाह देवेशो रथः समुपनीयताम् ॥ २३ ॥**

**स तु दिव्यो महाभीमः सज्ज एव महारथः ।**

**उपस्थितो मातलिना वाह्यमानो महाजवः ॥ २४ ॥**

प्रणाशं अदर्शनं । व्यथिताः अतएवाप्रहृष्टाः ॥ २१-२४ ॥

****

**ततो मेघा रथे तस्मिंस्तडिद्वन्तो महाबलाः ।**

**अग्रतो वायुचपला नेदुः परमनिस्वनाः ॥ २५ ॥**

**नानावाद्यानि वाद्यन्त गन्धर्वाश्च समाहिताः ।**

**ननृतुश्वाप्सरःसङ्घा निर्याते त्रिदशेश्वरे ॥ २६ ॥**

**रुद्रैर्वसुभिरादित्यैः साध्यैश्च समरुद्गणैः ।**

**वृतो नानाप्रहरणैर्निर्ययौ त्रिदशाधिपः ॥ २७ ॥**

**निर्गच्छतस्तु शक्रस्य परुषं पवनो ववौ ।**

**भास्करो निष्प्रभश्चासीन्महोल्काश्च प्रपेदिरे ॥ २८ ॥**

**एतस्मिन्नन्तरे वीरो दशग्रीवः प्रतापवान् ।**

**आरुरोह रथं दिव्यं निर्मित विश्वकर्मणा ॥ २९ ॥**

**पन्नगैस्तु महाभोगैर्वेष्टितं रोमहर्षणैः ।**

**तेषां निश्वासवातेन प्रदीप्तमिव संयुगे ॥ ३० ॥**

**दैत्यैर्निशाचरैश्चैव सरथः परिवारितः ।**

**समराभिमुखो दैत्यो महेन्द्रं सोभ्यवर्तत ॥ ३१ ॥**

**पुत्रं तं वारयित्वा तु स्वयमेव व्यवस्थितः ।**

**सोपि युद्धाद्विनिष्क्रम्य रावणिः समुपाविशत् ॥ ३२ ॥**

**ततो युद्धं प्रवृत्तं तु सुराणां राक्षसैः सह ।**

**शस्त्राणि वर्षतां घोरं मेघानामिव संयुगे ॥ ३३ ॥**

वायुचपलाः वायुचलिताः ॥ २५-३३ ॥

****

**कुम्भकर्णस्तु दुष्टात्मा नानाप्रहरणोद्यतः ।**

**नाज्ञायत तदा युद्धे सह केनाप्ययुध्यत ॥ ३४ ॥**

नानाप्रहरणोद्यतः उद्यतनानाप्रहरणः । नाज्ञायत अयं मया योद्धव्य इत्येको लक्ष्यत्वेन न ज्ञायते । अपि तु केनापि अयुध्यत । येन केनापि प्राप्तेन सर्वेणाप्ययुध्यतेत्यर्थः ॥ ३४ ॥

****

**दन्तैर्भुजाभ्यां पद्भ्यां च शक्तितोमरसायकैः ।**

**येन केनैव संरब्धस्ताडयामास वै सुरान् ॥ ३५ ॥**

**ततो रुद्रैर्महाघोरैः संगम्याथ निशाचरः ।**

**प्रयुद्धस्तैश्च संग्रामे क्षतः शस्खैर्निरन्तरम् ॥ ३६ ॥**

**बभौ शस्त्राचिततनुः कुम्भकर्णः क्षरन्नसृक् ।**

**विद्युत्स्तनितनिर्घोषो धारावानिव तोयदः ॥ ३७ ॥**

**ततस्तद्राक्षसं सैन्यं प्रयुद्धं समरुद्गणैः ।**

**रणे विद्रावितं सर्वं नानाप्रहरणैः शितैः ॥ ३८ ॥**

**केचिद्विनिहताः कृत्ताश्चेष्टन्ति स्म महीतले ।**

**वाहनेष्ववसक्ताशश्च स्थिता एवापरे रणे ॥ ३९ ॥**

प्रयुद्धः प्रकृष्टयुद्धः ॥ ३६-३९ ॥

****

**रथान्नागान्खरानुष्ट्रान्पन्नगांस्तुरमान्रणे ।**

**शिंशुमारान्वराहांश्च पिशाचवदनांस्तथा ॥ ४० ॥**

**तान्समालिङ्ग्य बाहुभ्यां विष्टब्धाः केचिदुच्छ्रिताः ।**

**देवैस्तु शस्त्रसंभिन्ना मम्रिरे च निशाचराः ॥ ४१ ॥**

रथानित्यादिश्लोकद्वयमेकं वाक्यं ॥ विष्टब्धाः अवलम्ब्य स्थिताः । केचिदुच्छ्रिताश्च केवलं स्थिताश्च ॥ ४०-४१ ॥

****

**चित्रकर्म इवाभाति स तेषां रणसंप्लवः ।**

**निहतानां प्रमत्तानां राक्षसानां महीतले ॥ ४२ ॥**

**शोणितोदकनिष्पन्द कङ्कगृध्रसमाकुला ।**

**प्रवृत्ता संयुगमुखे शस्त्रग्राहवती नदी ॥ ४३ ॥**

**एतस्मिन्नन्तरे क्रुद्धो दशग्रीवः प्रतापवान् ।**

**निरीक्ष्य तद्बलं कृत्स्नं दैवतैर्विनिपातितम् ॥ ४४ ॥**

**स तं प्रतिविगाह्याशु प्रवृद्धं सैन्यसागरम् ।**

**त्रिदशान्समरे निघ्नञ्शक्रमेवाभ्यवर्तत ॥ ४५ ॥**

**आगाच्छक्रो महच्चापं विस्फार्य सुमहास्वनम् ।**

**यस्य विस्फारघोषेण स्वनन्ति स दिशो दश ॥ ४६ ॥**

**तद्विकृष्य महच्चापमिन्द्रो रावणमूर्धनि ।**

**निपातयामास शरान्पावकादित्यवर्चसः ॥ ४७ ॥**

**तथैव च महाबाहुर्दशग्रीवो व्यवस्थितः ।**

**शक्रं कार्मुकविभ्रष्टैः शरवर्षैरवाकिरत् ॥ ४८ ॥**

चित्रकर्म इवेति वाक्ये सन्धिरनित्यः । रणसंघर्षः रणसंमर्दः । चित्रकर्मेवाश्चर्यकर आभातीत्यर्थः ॥ ४२-४८ ॥

****

**प्रयुध्यतोरथ तयोर्बाणवर्षैः समन्ततः ।**

**न ज्ञायते तदा किंचित्सर्वं हि तमसा वृतम् ॥ ४९ ॥**

तमसावृतं उभयशरवर्षसर्वदिक्छादनकृतेनेति शेषः ॥ ४९ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अष्टाविंशः सर्गः ॥ २८ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने अष्टाविंशः सर्गः ॥ २८ ॥**
