+++
title = "०९९"

+++
**श्रीमद्रामायणे वाल्मीकीये आदिकाव्ये उत्तरकाण्डे एकोनशततमः सर्गः**

प्रभाते रामचोदनयाकुशलवाभ्यांसभायांब्रह्मर्ष्यादिपुरतउत्तरकथागानम् ॥ १ ॥ सीताऽदर्शन विषण्णेनरामेण सर्वपार्थिवविसर्जनेन विप्रेभ्योवित्तवितरणेनच यज्ञसमापनपूर्वकं पुत्रद्वयेनसहायोध्याप्रवेशः ॥ २ ॥ श्रीरामे काञ्चनमय्याजानकीप्रतिकृत्याऽश्वमेधादिभि -र्यजनपूर्वकं धर्मेणराज्यंप्रशासतिसतिदुर्भिक्षादीनांदूरतोपसरणम् ॥ ३ ॥ चिरकालात्परंराममान्ना -दिषु कालधर्मंगतेषु तेन तदुद्देशेनब्राह्मणेभ्योद्रव्यादिवितरणम् ॥ ४ ॥

**रजन्यां तु प्रभातायां समानीय महामुनीन् ।**

**गीयतामविशङ्काभ्यां रामः पुत्रावुवाच ह ॥ १ ॥**

**ततः समुपविष्टेषु ब्रह्मर्षिषु महात्मसु ।**

**भविष्यदुत्तरं काव्यं जगतुस्तौ कुशीलवौ ॥ २ ॥**

गीयतामित्युवाच । अविशङ्काभ्यां मत्पुत्रत्वविषयशङ्कारहिताभ्यां । मातृवियोगदुः खरहिताभ्यां वा ॥ १-२ ॥

****

**प्रविष्टायां तु सीतायां भूतलं सत्यसंपदा ।**

**तस्यावसाने यज्ञस्य रामः परमदुर्मनाः ॥ ३ ॥**

**अपश्यमानो वैदेहीं मेने शून्यमिदं जगत् ।**

**शोकेन परमायस्तो न शान्तिं मनसागमत् ॥ ४ ॥**

सत्यसंपदा सत्यवैभवेन । तस्यावसाने यज्ञस्येति । सीतानिर्याणासन्नपूर्वकालइत्यर्थः ॥ ३-४ ॥

****

**विसृज्य पार्थिवान्त्सर्वानृक्षवानरराक्षसान् ।**

**जनौघं विप्रमुख्यानां वित्तपूर्वं विसृज्य च ॥ ५ ॥**

**एवं समाप्य यज्ञं तु विधिवत्स तु राघवः ।**

**ततो विसृज्य तान्त्सर्वान्रामो राजीवलोचनः ॥ ६ ॥**

**हृदि कृत्वा तदा सीतामयोध्यां प्रविवेश ह ।**

**इष्टयज्ञो नरपतिः पुत्रद्वयसमन्वितः ॥ ७ ॥**

वित्तपूर्वं वित्तदानपूर्वमित्यर्थः ॥ ५-७ ॥

****

**न सीतायाः परां भार्यां वव्रे स रघुनन्दनः ।**

**यज्ञे यज्ञे च पत्त्न्यर्थं जानकी काञ्चनी भवत् ॥ ८ ॥**

न सीताया इत्यनेन रामस्य एकदारव्रतं सीताप्रतिनिधिनैव यज्ञनिर्वर्तनं च दर्शितं ॥ ८ ॥

****

**दश वर्षसहस्राणि वाजिमेधानथाकरोत् ।**

**वाजपेयान्दशगुणांस्तथा बहुसुवर्णकान् ॥ ९ ॥**

दश वर्षसहस्राणीत्यनेन प्रथमयज्ञ एव सीताया भूप्रवेश इत्युक्तं । बहुसुवर्णकान् बहुसुवर्णकयागान् ॥ ९ ॥

****

**अग्निष्टोमातिरात्राभ्यां गोसवैश्च महाधनैः ।**

**ईजे क्रतुभिरन्यैश्च स श्रीमानाप्तदक्षिणैः ॥ १० ॥**

**एवं स कालः सुमहान्राज्यस्थस्य महात्मनः ।**

**धर्मे प्रयतमानस्य व्यतीयाद्राघवस्य तु ॥ ११ ॥**

**अनुरञ्जन्ति राजानमहन्यहनि राघवम् ।**

**ऋक्षवानररक्षांसि स्थिता रामस्य शासने ॥ १२ ॥**

गोसवैः गोसवाख्ययागैः । अश्वमेधसंक्षेपैरिति संक्षेपवचनमेतत्परं वेदितव्यं शतशब्दस्य बहुसंख्यावचनत्वात् । गोशतैश्चेति पाठः ॥ १०-१२ ॥

****

**काले वर्षति पर्जन्यः सुभिक्षं विमला दिशः ।**

**हृष्टपुष्टजनाकीर्णं पुरं जनपदास्तथा ॥ १३ ॥**

**नाकाले म्रियते कश्चिन्न व्याधिः प्राणिनां तथा ।**

**नाऽनर्थो विद्यते कश्चिद्रामे राज्यं प्रशासति ॥ १४ ॥**

**अथ दीर्घस्य कालस्य राममाता यशस्विनी ।**

**पुत्रपौत्रैः परिवृता कालधर्ममुपागमत् ॥ १५ ॥**

**अन्वियाय सुमित्रा च कैकेयी च यशस्विनी ।**

**धर्मं कृत्वा बहुविधं त्रिदिवे पर्यवस्थिता ॥ १६ ॥**

सुभिक्षमिति । अभवदिति शेषः ॥ १३-१६ ॥

****

**सर्वाः प्रमुदिताः स्वर्गे राज्ञा दशरथेन च ।**

**समागता महाभागाः सर्वधर्मं च लेभिरे ॥ १७ ॥**

**तासां रामो महादानं काले काले प्रयच्छति ।**

**मातृणामविशेषेण ब्राह्मणेषु तपस्विषु ॥ १८ ॥**

सर्वधर्मं चेति । सर्वधर्मसाध्यभोगमित्यर्थः ॥ १७-१८ ॥

****

**पित्र्याणि ब्रह्मरत्नानि यज्ञान्परमदुस्तरान् ।**

**चकार रामो धर्मात्मा पितृन्देवान्विवर्धयन् ॥ १९ ॥**

पित्र्याणि पितृकर्मापेक्षितानि । ब्रह्मरत्नानि ब्राह्मणदेयवस्तूनि । प्रयच्छति स्मेत्यनुकर्षः । पितॄन् देवान् विवर्धयन् यज्ञांश्चकारेति । पिण्डपितृयज्ञानित्यर्थः ॥ १९ ॥

****

**एवं वर्षसहस्राणि बहून्यथ ययुः सुखम् ।**

**यज्ञे बहुविधं धर्मं वर्धयानस्य सर्वदा ॥ २० ॥**

वर्धयानस्य वर्धमानस्येत्यर्थः ॥ २० ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकोनशततमः सर्गः ॥ ९९ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने एकोनशततमः सर्गः ॥ ९९ ॥**
