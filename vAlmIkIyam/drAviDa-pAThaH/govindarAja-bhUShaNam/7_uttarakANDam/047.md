+++
title = "०४७"

+++
**श्रीमद्रामायणे वाल्मीकीये आदिकाव्ये उत्तरकाण्डे सप्तचत्वारिंशः सर्गः**

लक्ष्मणेन सीतायानौकारोपणेन गङ्गोत्तरतीरस्थवाल्मीक्याश्रमसमीपप्रापणेन तस्यांसशोकंरामनियोगनिवेदनम् ॥ १ ॥

**अथ नावं सुविस्तीर्णां नैपादीं राघवानुजः ।**

**आरुरोह समायुक्तां पूर्वमारोप्य मैथिलीम् ॥ १ ॥**

निषादस्य गुहस्येयं नैषादी तां । समायुक्तां सज्जीकृतां ॥ १ ॥

**सुमन्त्रं चैव सरथं स्थीयतामिति लक्ष्मणः ।**

**उवाच शोकसंतप्तः प्रयाहीति च नाविकम् ॥ २ ॥**

स्थीयतामिति । गङ्गातीर एवेति शेषः ॥ २ ॥

****

**ततस्तीरमुपागम्य भागीरथ्याः स लक्ष्मणः ।**

**उवाच मैथिलीं वाक्यं प्राञ्जलिर्वाष्पसंप्लुतः ॥ ३ ॥**

तीरं दक्षिणतीरमित्यर्थः ॥ ३ ॥

****

**हृद्गतं मे महच्छल्यं यस्मादार्येण धीमता ।**

**अस्मिन्निमित्ते वैदेहि लोकस्य वचनीकृतः ॥ ४ ॥**

हे वैदेहि यस्मिन्निमित्ते यत्कृत्यानुष्ठानतः अहं लोकस्य वचनीकृतः वचनीयः कृतः । यलोप आर्षः । निन्द्यः संपादितो भवेयं । अस्मिन्निमित्ते धीमता सर्वज्ञेन आर्येण यद्यस्मादहं नियुक्तः तेन हेतुना मे महच्छल्यं हृद्गतं ॥ ४ ॥

****

**श्रेयो हि मरणं मेऽद्य मृत्युर्वा यत्परं भवेत् ।**

**न चास्मिन्नीदृशे कार्ये नियोज्यो लोकनिन्दिते ॥ ५ ॥**

**प्रसीद च न मे पापं कर्तुमर्हसि शोभने ।**

**इत्यञ्जलिकृतो भूमौ निपपात स लक्ष्मणः ॥ ६ ॥**

एवं हृच्छल्यं प्राप्तवतो मे मृत्युः मरणं हि वा यत् यदि स्यात् । अद्य तदेव मे परं श्रेयो भवेत् । न चेत्यादि । ईदृशे लक्ष्मणो निर्घृण इति लोकनिन्द्ये अस्मिन् वक्ष्यमाणरूपे कार्ये न चाहं नियोज्योस्मि नियोक्तुमर्होस्मि । तथा विनियुक्तस्य कार्यस्य सर्वथैव कर्तव्यत्वादिति शेषः । अतः प्रसीदेत्यादि योज्यं ॥ ५-६ ॥

****

**रुदन्तं प्राञ्जलिं दृष्ट्वा काङ्क्षन्तं मृत्युमात्मनः ।**

**मैथिली भृशसंविग्ना लक्ष्मणं वाक्यमब्रवीत् ॥ ७ ॥**

मृत्युं काङ्क्षन्तं । परमहृच्छल्यवशादिति शेषः ॥ ७ ॥

****

**किमिदं नावगच्छामि ब्रूहि तत्वेन लक्ष्मण ।**

**पश्यामि त्वां न च स्वस्थमपि क्षेमं महीपतेः ॥ ८ ॥**

नावगच्छामि एवं रोदनादेर्हेतुमिति शेषः । महीपतेः रामस्य । क्षेममपि सुखमपि । न पश्यामि ॥ ८ ॥

**शापितोसि नरेन्द्रेण यत्त्वं संतापमागतः ।**

**तद्ब्रूयाः सन्निधौ मह्यमहमाज्ञापयामि ते ॥ ९ ॥**

**वैदेह्या चोद्यमानस्तु लक्ष्मणो दीनचेतनः ।**

**अवाङ्मुखो बाष्पकलं वाक्यमेतदुवाच ह ॥ १० ॥**

यस्मात्त्वमेवं संतापमागतः तस्मात्त्वं नरेन्द्रेणैव शापितोसि । मह्यं मम । आज्ञापयामि । त इति । त्वामित्यर्थः ॥ ९-१० ॥

****

**श्रुत्वा परिषदो मध्ये ह्यपवादं सुदारुणम् ।**

**पुरे जनपदे चैव स्वत्कृते जनकात्मजे ।**

**रामः संतप्तहृदयो मां निवेद्य गृहं गतः ॥ ११ ॥**

श्रुत्वेत्यादिलोकद्वयमेकान्वयं ॥ त्वत्कृते अपवादं श्रुत्वासा त्वं त्यक्तेत्यन्वयः ॥ ११ ॥

****

**न तानि वचनीयानि मया देवि तवाग्रतः ।**

**यानि राज्ञा हृदि न्यस्तान्यमर्षात्पृष्ठतः कृतः ॥ १२ ॥**

कोयमपवाद इत्यत्राह-न तानीति । यानि वचनानि राज्ञा अमर्षात् हृदि न्यस्तानि तानि तवाग्रतो मया न वचनीयानि वक्तुमशक्यानि । अतएवामर्षः मया पृष्ठतः कृतः । नोपन्यस्त इत्यर्थः ॥ १२ ॥

****

**सा त्वं त्यक्ता नृपतिना निर्दोषा मम सन्निधौ ।**

**पौरापवादभीतेन ग्राह्यं देवि न तेऽन्यथा ॥ १३ ॥**

तथापि ते तव विषये । पौरापवादभीतेन राज्ञा यदादिष्टं तन्मया च ग्राह्यं । नान्यथा नतु त्वयि दोषबुद्ध्येत्यर्थः ॥ १३ ॥

****

**आश्रमान्तेषु च मया व्यक्तव्या त्वं भविष्यसि ।**

**राज्ञः शासनमाज्ञाय तवेदं किल दौर्हृदम् ॥ १४ ॥**

**तदेतज्जाह्नवीतीरे ब्रह्मर्षीणां तपोवनम् ।**

**पुण्यं च रमणीयं च मा विषादं कृथाः शुभे ॥ १५ ॥**

ततः किमित्यत्राह-आश्रमान्तेष्विति ॥ तदेवं किल दौर्हृदं गर्भः । गर्भिण्या अभिलषितमवश्यं कार्यं । तस्मादप्याश्रमान्तेषु त्यक्तव्येत्यर्थः ॥ १४-१५ ॥

****

**राज्ञो दशरथस्येष्टः पितुर्मे मुनिपुङ्गवः ।**

**सखा परमको विप्रो वाल्मीकिः सुमहायशाः ॥ १६ ॥**

**पादच्छायामुपागम्य सुखमस्य महात्मनः ।**

**उपवासपरैकाग्रा वस त्वं जनकात्मजे ॥ १७ ॥**

**पतिव्रतात्वमास्थाय रामं कृत्वा सदा हृदि ।**

**श्रेयस्ते परमं देवि तथा कृत्वा भविष्यति ॥ १८ ॥**

परमकः परमानुकम्पावान् ॥ १६-१८ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे सप्तचत्वारिंशः सर्गः ॥ ४७ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने सप्तचत्वारिंशः सर्गः ॥ ४७ ॥**
