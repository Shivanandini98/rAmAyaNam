+++
title = "००७ मालि-वधः"

+++
**श्रीमद्रामायणे वाल्मीकीये आदिकाव्ये उत्तरकाण्डे सप्तमः सर्गः**


<details><summary>विस्तारः (द्रष्टुं नोद्यम्)</summary>

श्रीनारायणेन बहु-राक्षस-सेना-संहरण-पूर्वकं मालि-वधः ॥ १ ॥

</details>


**नारायणगिरिं ते तु गर्जन्तो राक्षसाम्बुदाः ।**

**ववर्षुः शरवर्षेण वर्षेणेवाद्रिमम्बुदाः ॥ १ ॥**

**श्यामावदातस्तैर्विष्णुर्नीलैर्नक्तंचरोत्तमैः ।**

**वृतोञ्जनगिरीवासीद्वर्षमाणैः पयोधरैः ॥ २ ॥**

श्यामः सन्नवदातः शुभ्रः श्यामावदातः निर्मल इत्यर्थः । अञ्जनगिरीवेति विभक्तिलोपश्छान्दसः ॥ २ ॥

****

**शलभा इव केदारं मशका इव पर्वतम् ।**

**यथाऽमृतघटं दंशा मकरा इव चार्णवम् ॥ ३ ॥**

अनृतघटं मधुघटं । दंशाः वनमक्षिकाः ॥ ३ ॥

****

**तथा रक्षोधनुर्मुक्ता वज्रानिलमनोजवाः ।**

**हरिं विशन्ति स्म शरा लोका इव विपर्यये ॥ ४ ॥**

**स्यन्दनैः स्यन्दनगता गजैश्च गंजपृष्ठगाः ।**

**अश्वारोहास्तथाऽश्वैश्च पादाताश्चाम्बरे स्थिताः ॥ ५ ॥**

वज्राः वज्रधारा इव स्थिताः अनिलमनोजवाश्च । विपर्यये संहारकाले । हरिं लोकाः प्रजा इव ॥ ४-५ ॥

****

**राक्षसेन्द्रा गिरिनिभाः शरैः शक्त्यृष्टितोमरैः ।**

**निरुच्छ्वासं हरिं चक्रुः प्राणायामा इव द्विजम् ॥ ६ ॥**

**निशाचरैस्ताड्यमाने मीनैरिव महोदधिः ।**

**शार्ङ्गमायम्य दुर्धर्षो राक्षसेभ्योसृजच्छरान् ॥ ७ ॥**

हरिं निरुच्छ्वासं चक्रुः उच्छ्वासा नवसरवन्तं कृतवन्तः ॥ ६-७ ॥

****

**शरैः पूर्णायतोत्सृष्टैर्वर्ज्रवक्त्रैर्मनोजवैः ।**

**चिच्छेद विष्णुर्निशितैः शतशोथ सहस्रशः ॥ ८ ॥**

**विद्राव्य शरवर्षेण वर्षं वायुरिवोत्थितम् ।**

**पाञ्चजन्यं महाशङ्खं प्रदध्मौ पुरुषोत्तमः ॥ ९ ॥**

पूर्णायततया उत्सृष्टैः वज्रवक्त्रैः वज्रमिवाकुण्ठं वक्रं येषां तैः ॥ ८-९ ॥

****

**सोम्बुजो हरिणा ध्मातः सर्वप्राणेन शङ्खराट् ।**

**ररास भीमनिर्ह्रादस्त्रैलोक्यं व्यथयन्निव ॥ १० ॥**

**शङ्खराजरवः सोथ त्रासयामास राक्षसान् ।**

**मृगराज इवारण्ये समदानिव कुञ्जरान् ॥ ११ ॥**

अम्बुजः शङ्खः । सर्वप्राणेन सर्वबलेन । ध्मातः आध्मानितः ॥ १०-११ ॥

****

**न शेकुरश्वाः संस्थातुं विमदाः कुञ्जराभवन् ।**

**स्यन्दनेभ्यश्च्युता वीराः शङ्खरावितदुर्बलाः ॥ १२ ॥**

**शार्ङ्गचापविनिर्मुक्ता वज्रतुल्याननाः शराः ।**

**विदार्य तानि रक्षांसि सुपुङ्खा विविशुः क्षितिम् ॥ १३ ॥**

**भिद्यमानाः शरैः संख्ये नारायणकरच्युतैः ॥**

**निपेतू राक्षसा भूमौ शैला वज्रहता इव ॥ १४ ॥**

**व्रणानि परगात्रेभ्यो विष्णुचक्रकृतानि वै ।**

**असृक् क्षरन्ति धाराभिः स्वर्णधारा इवाचलाः ॥ १५ ॥**

**शङ्खराजरवश्चापि शार्ङ्गचापरवस्तथा ।**

**राक्षसानां रवांश्चापि ग्रसते वैष्णवो रवः ॥ १६ ॥**

**तेषां शिरोधरान्धूताञ्छरध्वजधनूंषि च ।**

**रथान्पताकास्तूणीरांश्चिच्छेद स हरिः शरैः ॥ १७ ॥**

**सूर्यादिव करा घोरा ऊर्मयः सागरादिव ।**

**पर्वतादिव नागेन्द्रा धारौघा इव चाम्बुदात् ॥ १८ ॥**

कुञ्जराभवन्नित्यार्षः संधिः । भवन्निति वा च्छेदः । शङ्करावितेन शङ्खध्वनिना । स्वार्थे णिः ॥ १२-१८ ॥

****

**तथा शार्ङ्गविनिर्मुक्ताः शरा नारायणेरिताः ।**

**निर्धावन्तीषवस्तूर्णं शतशोथ सहस्रशः ॥ १९ ॥**

शार्ङ्गविनिर्मुक्ता इत्येतद्विवृणोति – निर्धावन्तीति ॥ १९ ॥

****

**शरभेण यथा सिंहाः सिंहेन द्विरदा यथा ।**

**द्विरदेन यथा व्याघ्रा व्याघ्रेण द्वीपिनो यथा ॥ २० ॥**

द्वीपिनः क्षुद्रव्याघ्राः ॥ २० ॥

****

**द्वीपिनेव यथा श्वानः शुना मार्जारका यथा ।**

**मार्जारेण यथा सर्पाः सर्पेण च यथाऽऽखवः ॥ २१ ॥**

**तथा ते राक्षसाः सर्वे विष्णुना प्रभविष्णुना ।**

**द्रवन्ति द्राविताश्चान्ये शायिताश्च महीतले ॥ २२ ॥**

आखवो मूषिकाः ॥ २१-२२ ॥

****

**राक्षसानां सहस्राणि निहत्य मधुसूदनः ।**

**वारिजं पूरयामास तोयदं सुरराडिव ॥ २३ ॥**

सुरराडिवेति इन्द्रस्य मेघनियन्तृत्वात्तथोक्तं ॥ २३ ॥

****

**नारायणशरत्रस्तं शङ्खनादसुविह्वलम् ।**

**ययौ लङ्कामभिमुखं प्रभग्नं राक्षसं बलम् ॥ २४ ॥**

**प्रभग्ने राक्षसबले नारायणशराहते ।**

**सुमाली शरवर्षेण निववार रणे हरिम् ॥ २५ ॥**

**स तु तं छादयामास नीहार इव भास्करम् ।**

**राक्षसाः सत्त्वसंपन्नाः पुनर्धैर्य समादधुः ॥ २६ ॥**

**अथ सोभ्यपतद्रोषाद्राक्षसो चलदर्पितः ।**

**महानादं प्रकुर्वाणो राक्षसाञ्जीवयन्निव ॥ २७ ॥**

**उत्क्षिप्य लम्बाभरणं धुन्वन्करमिव द्विपः ।**

**ररास राक्षसो हर्षात्सतडित्तोयदो यथा ॥ २८ ॥**

राक्षसं रक्षःसंबन्धि ॥ २४-२८ ॥

****

**सुमार्नर्दतस्तस्य शिरो ज्वलितकुण्डलम् ।**

**चिच्छेद येन्तुरश्वाश्च भ्रान्तास्तस्य तु रक्षसः ॥ २९ ॥**

यन्तुः सारथेः । भ्रान्ताः नष्टसारथिकत्वादनवस्थितगतिका इत्यर्थः ॥ २९ ॥

****

**तैरश्वैर्भ्राम्यते भ्रान्तैः सुमाली राक्षसेश्वरः ।**

**इन्द्रियाश्वैः परिभ्रान्तैर्धृतिहीनो यथा नरः ॥ ३० ॥**

**ततो विष्णुं महाबाहुं प्रापतन्तं रणाजिरे ।**

**हृते सुमालेरश्वैश्च रथे विष्णुरथं प्रति ।**

**माली चाभ्यद्रवद्युक्तः प्रगृह्य सशरं धनुः ॥ ३१ ॥**

**मालेर्धनुश्च्युता बाणाः कार्तस्वरविभूषिताः ।**

**विविशुर्हरिमासाद्य क्रौञ्चं पत्ररथा इव ॥ ३२ ॥**

**अर्द्यमानः शरैः सोथ मालिमुक्तैः सहस्रशः ।**

**चुक्षुभे न रणे विष्णुर्जितेन्द्रिय इवाधिभिः ॥ ३३ ॥**

इन्द्रियार्थैरश्वैः धृतिहीनो नरः यथा तथा सुमाली बभ्रामेत्यर्थः ॥ ३०-३३ ॥

****

**अथ मौर्वीस्वनं श्रुत्वा भगवान्भूतभावनः ।**

**मालिनं प्रति बाणौघान्ससर्जारिनिषूदनः ॥ ३४ ॥**

मौर्वीस्वनं श्रुत्वेत्यनेन मालिशरस्याच्छिन्नगतिर्गम्यते ॥ ३४ ॥

****

**ते मालिदेहमासाद्य वज्रवविद्युत्प्रभाः शराः ।**

**पिबन्ति रुधिरं तस्य नागा इव सुधारसम् ॥ ३५ ॥**

नागाः सर्पाः । सुधारसं अमृतं गरुडानीतं ॥ ३५ ॥

****

**मालिनं विमुखं कृत्वा शङ्खचक्रगदाधरः ।**

**मालिमौलिं ध्वजं चापं वाजिनश्चाप्यपातयत् ॥ ३६ ॥**

**विरथस्तु गदां गृह्य माली नक्तंचरोत्तमः ।**

**आपुप्लुवे गदापाणिर्गिर्यग्रादिव केसरी ३७ ॥**

मालिमौलिं मालिमुकुटं ॥ ३६-३७ ॥

****

**गदया गरुडेशानमीशानमिव चान्तकः ।**

**ललाटदेशेऽभ्यहनद्वज्रेणेन्द्रो यथाऽचलम् ॥ ३८ ॥**

**गदयाऽभिहतस्तेन मालिना गरुडो भृशम् ।**

**रणात्पराङ्मुखं देवं कृतवान्वेदनातुरः ॥ ३९ ॥**

**पराङ्मुखे कृते देवे मालिना गरुडेन वै ।**

**उदतिष्ठन्महाञ्छन्दो रक्षसामभिनर्दताम् ॥ ४० ॥**

गरुडाः पक्षिणः तदीशानं वैनतेयं ॥ ३८-४० ॥

****

**रक्षसां रवतां रावं श्रुत्वा हरिहयानुजः ।**

**तिर्यगास्थाय संक्रुद्धः पक्षीशे भगवान्हरिः ॥ ४१ ॥**

**पराङ्मुखोप्युत्ससर्ज मालेश्चक्रं जिघांसया ॥ ४२ ॥**

**तत्सूर्यमण्डलाभासं स्वभासा भासयन्नभः ।**

**कालचक्रनिभं चक्रं मालेः शीर्षमपातयत् ॥ ४३ ॥**

**तच्छिरो राक्षसेन्द्रस्य चक्रकृत्तं विभीषणम् ।**

**पपात रुधिरोद्गारि पुरा राहुशिरो यथा ॥ ४४ ॥**

हरिहयानुजः इन्द्रानुजः ॥ ४१-४४ ॥

****

**ततः सुरैः सुसंहृष्टैः सर्वप्राणसमीरितः ।**

**सिंहनादरवोन्मुक्तः साधु देवेति वादिभिः ॥ ४५ ॥**

**मालिनं निहतं दृष्ट्वा सुमाली माल्यवानपि ।**

**सबलौ शोकसंतप्तौ लङ्कामेव प्रधावितौ ॥ ४६ ॥**

**गरुडस्तु समाश्वस्तः सन्निवृत्य यथा पुरा ।**

**राक्षसान्द्रावयामास पक्षवातेन कोपितः ॥ ४७ ॥**

**चक्रकृत्तास्यकमला गदासंचूर्णितोरसः ।**

**लाङ्गलग्लपितग्रीवा मुसलैर्भिन्नमस्तकाः ॥ ४८ ॥**

**केचिच्चैवासिना च्छिन्नास्तथाऽन्ये शरपीडिताः ।**

**निपेतुरम्बरात्तूर्णं राक्षसाः सागराम्भसि ॥ ४९ ॥**

सर्वप्राणसमीरितः सर्वबलेन प्रवर्तितः ॥ ४५-४९ ॥

****

**नारायणो बाणवराशनीभिर्विदारयामास धनुर्विमुक्तैः ॥**

**नक्तंचरान्मुक्तविधूतकेशान्यथाऽशनीभिः सतडिन्महाभ्राः ॥ ५० ॥**

अशनीभिरित्यार्षो दीर्घः ॥ ५० ॥

****

**भिन्नातपत्रं पतमानमस्त्रं शरैरपध्वस्तविनीतवेषम् ।**

**विनिस्रुतान्त्रं भयलोलनेत्रं बलं तदुन्मत्ततरं बभूव ॥ ५१ ॥**

उन्मत्ततरं अतिशयेन विस्मृतस्वपरविवेकं ॥ ५१ ॥

****

**सिंहार्दितानामिव कुञ्जराणां निशाचराणां सहकुञ्जराणाम् ।**

**रवाश्च वेगाश्च समं बभूवुः पुराणसिंहेन विमर्दितानाम् ॥ ५२ ॥**

पुराणासिंहेन नरसिंहेन ॥ ५२ ॥

****

**ते वार्यमाणा हरिबाणजालैः सबाणजालानि समुत्सृजन्तः ।**

**धावन्ति नक्तंचरकालमेघा वायुप्रभिन्ना इव कालमेघाः ॥ ५३ ॥**

समुत्सृजन्तः व्यक्तवन्तः ॥ ५३ ॥

****

**चक्रप्रहारैर्विनिकृत्तशीर्षाः संचूर्णिताङ्गाश्च गदाप्रहारैः ।**

**असिप्रहारैर्द्विविधा विभिन्नाः पतन्ति शैला इव राक्षसेन्द्राः ॥ ५४ ॥**

**विलम्बमानैर्मणिहारकुण्डलैर्निशाचरैर्नीलबलाहकोपमैः ।**

**निपात्यमानैर्ददृशे निरन्तरं निपात्यमानैरिव नील पर्वतैः ॥ ५५ ॥**

द्विविधया द्विप्रकारेण विभिन्नाः । खण्डिता इत्यर्थः ॥ ५४-५५ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे सप्तमः सर्गः ॥ ७ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने सप्तमः सर्गः ॥ ७ ॥**
