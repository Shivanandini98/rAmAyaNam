+++
title = "००२ पुलस्त्य-विश्रवस्-उत्पत्तिः"

+++
**श्रीमद्रामायणे वाल्मीकीये आदिकाव्ये उत्तरकाण्डे द्वितीयः सर्गः**

<details><summary>विस्तारः (द्रष्टुं नोद्यम्)</summary>

रामेणेन्द्रजित्-प्रतापातिशयं पृष्टेनागस्त्येन  
तदुपोद्घाततया  
रावण-कुल-मूलानुकीर्तनारंभः ॥ १ ॥  
पुलस्त्य-विश्रवसोर् उत्पत्तिः ॥ २ ॥
</details>


**तस्य तद्वचनं श्रुत्वा राघवस्य महात्मनः ।**

**कुम्भयोनिर्महातेजा राममेतदुवाच ह ॥ १ ॥**

**शृणु राम कथावृत्तं तस्य तेजोबलं महत् ।**

**जघान शत्रून्येनासौ न च वध्यः स शत्रुभिः ॥ २ ॥**

असौ रावणिः न च शत्रुभिर्वध्यः । तत्कारणं शृण्विति संबन्धः ॥ २ ॥

****

**तावत्ते रावणस्येदं कुलं जन्म च राघव ।**

**वरप्रदानं च तथा तस्मै दत्तं ब्रवीमि ते ॥ ३ ॥**

तावत् प्रथमं । रावणस्यैव कुलादिकं यमहं ते ब्रवीमि । पश्चाद्रावणेश्चेति शेषः ॥ ३ ॥

****

**पुरा कृतयुगे राम प्रजापतिसुतः प्रभुः ।**

**पुलस्त्यो नाम ब्रह्मर्षिः साक्षादिव पितामहः ॥ ४ ॥**

तत्र प्रथमं कुलमाह – पुरेत्यादि । पुलस्त्यः दशप्रजापतिष्वेकः । पितामह इव पितृतुल्य इत्यर्थः ॥ ४ ॥

****

**नानुकीर्त्या गुणास्तस्य धर्मतः शीलतस्तथा ।**

**प्रजापतेः पुत्र इति वक्तुं शक्यं हि नामतः ॥ ५ ॥**

**प्रजापतिसुतत्वेन देवानां वल्लभो हि सः ।**

**हृष्टः सर्वस्य लोकस्य गुणैः शुभ्रैर्महामतिः ॥ ६ ॥**

तदेवाह – नानुकीर्त्या इति । धर्मतः शीलतश्चोत्पन्न इति शेषः । ते गुणा नानुकीर्याः विविच्याशक्यवर्णनाः । किंतु प्रजापतिपुत्रनामत एव तत्संकीर्तनमात्रं तत एतस्यैव वैभवं वक्तुं शक्यं । प्रजापतिपुत्रत्वोक्त्त्यैव तस्य वैभवं वर्णितं भवतीत्यर्थः ॥ ५-६ ॥

****

**स तु धर्मप्रसङ्गेन मेरोः पार्श्वे महागिरेः ।**

**तृणबिन्द्वाश्रमं गत्वा न्यवसन्मुनिपुङ्गवः ॥ ७ ॥**

**तपस्तेपे स धर्मात्मा स्वाध्यायनियतेन्द्रियः ।**

**गत्वाऽऽश्रमपदं तस्य विघ्नं कुर्वन्ति कन्यकाः ॥ ८ ॥**

**देवपन्नगकन्याश्च राजर्षितनयाश्च याः ।**

**क्रीडन्त्योप्सरसश्चैव तं देशमुपपेदिरे ॥ ९ ॥**

धर्मप्रसङ्गेन तपःसंपादनेच्छयेत्यर्थः । तृणबिन्दुर्नाम ऋषिः ॥ ७-९ ॥

****

**सर्वर्तुषूपभोग्यत्वाद्रम्यत्वात्काननस्य च ।**

**नित्यशस्तास्तु तं देशं गत्वा क्रीडन्ति कन्यकाः ॥ १० ॥**

तं देशं आश्रमपदं ॥ १० ॥

****

**देशस्य रमणीयत्वात्पुलस्त्योयत्र स द्विजः ।**

**गायन्त्यो वादयन्त्यश्च लासयन्त्यस्तथैव च ।**

**मुनेस्तपस्विनस्तस्य विघ्नं चक्रुरनिन्दिताः ॥ ११ ॥**

**अथ क्रुद्धो महातेजा व्याजहार महामुनिः ।**

**या मे दर्शनमागच्छेत्सा गर्भं धारयिष्यति ॥ १२ ॥**

**तास्तु सर्वाः प्रतिश्रुत्य तस्य वाक्यं महात्मनः ।**

**ब्रह्मशापभयाद्भीतास्तं देशं नोपचक्रमुः ॥ १३ ॥**

**तृणबिन्दोस्तु राजर्षेस्तनया न शृणोति तत् ॥ १४ ॥**

**गत्वाऽऽश्रमपदं तत्र विचचार सुनिर्भया ।**

**न साऽपश्यत्स्थिता तत्र कांचिदभ्यागतां सखीम् ॥ १५ ॥**

लासयन्त्यः नृत्यन्त्यः ॥ ११-१५ ॥

****

**तस्मिन्काले महातेजाः प्राजापत्यो महानृषिः ।**

**स्वाध्यायमकरोत्तत्र तपसा भावितः स्वयम् ॥ १६ ॥**

स्वाध्यायमकरोत् । वेदमपठदित्यर्थः ॥ १६ ॥

****

**सा तु वेदश्रुतिं श्रुत्वा दृष्ट्वा वै तपसो निधिम् ।**

**अभवत्पाण्डदेहा सा सुव्यञ्जितशरीरजा ॥ १७ ॥**

वेदश्रुतिं वेदध्वनिं श्रुत्वा कोऽधीत इति गत्वा दृष्ट्वा चेत्यर्थः । पाण्डुदेहा गर्भिणीत्वात् । सुव्यञ्जितः शरीरजो यस्याः सा तथा ॥ १७ ॥

****

**बभूव च समुद्विग्ना दृष्ट्वा तद्दोषमात्मनः ।**

**इदं मे किंत्विति ज्ञात्वा पितुर्गत्वाऽऽश्रमे स्थिता ॥ १८ ॥**

**तां तु दृष्ट्वा तथाभूतां तृणबिन्दुरथाब्रवीत् ।**

**किं त्वमेतत्वसदृशं धारयस्यात्मनो वपुः ॥ १९ ॥**

**सा तु कृत्वाऽञ्जलिं दीना कन्योवाच तपोधनम् ।**

**न जाने कारणं तात येन मे रूपमीदृशम् ॥ २० ॥**

**किं तु पूर्वं गतास्म्येका महर्षेर्भावितात्मनः ।**

**पुलस्त्यस्याश्रमं दिव्यमन्वेष्टुं स्वसखीजनम् ॥ २१ ॥**

**न च पश्याम्यहं तत्र कांचिदभ्यागतां सखीम् ।**

**रूपस्य तु विपर्यासं दृष्ट्वा त्रासादिहागता ॥ २२ ॥**

**तृणबिन्दुस्तु राजर्षिस्तपसा द्योतितप्रभः ।**

**ध्यानं विवेश तच्चापि ह्यपश्यदृषिकर्मजम् ॥ २३ ॥**

इदं मे किं एतत्किमिति ज्ञात्वा गर्भकारणमिदं किंत्विति ज्ञात्वेत्यर्थः ॥ १८-२३ ॥

****

**स तु विज्ञाय तं शापं महर्षेर्भावितात्मनः ।**

**गृहीत्वा तनयां गत्वा पुलस्त्यमिदमब्रवीत् ॥ २४ ॥**

तनयां गृहीत्वा पुलस्त्यं गत्वेत्यन्वयः ॥ २४ ॥

****

**भगवंस्तनयां मे त्वं गुणैः स्वैरेव भूषिताम् ।**

**भिक्षां प्रतिगृहाणेमां महर्षे स्वयमुद्यताम् ॥ २५ ॥**

**तपश्चरणयुक्तस्य श्रम्यमाणेन्द्रियस्य ते ।**

**शुश्रूषणपरा नित्यं भविष्यति न संशयः ॥ २६ ॥**

**तं ब्रुवाणं तु तद्वाक्यं राजर्षिं धार्मिकं तदा ।**

**जिघृक्षुरब्रवीत्कन्यां वाढमित्येव स द्विजः ॥ २७ ॥**

इमां भिक्षां गृहाणेति भिक्षात्वेन स्वीकुरुष्वेति अब्रवीदिति पूर्वेणान्वयः । ननूर्ध्वरेतसा मया कथं ग्राह्या किं वा मेऽनया प्रयोजनमित्यत्राह – उद्यतामिति । उद्यतामाहृतां भिक्षां पुरस्तादप्रवेदिताम् । भोज्यां मेने प्रजानाथो ह्यपि दुष्कृतकर्मणः इत्युक्तेः स्वयमुद्यतेयं ग्राह्यैवेत्यर्थः ॥ २५-२७ ॥

****

**दत्त्वा स तु यथान्यायं स्वमाश्रमपदं गतः ।**

**साऽपि तत्रावसत्कन्या तोषयन्ती पतिं गुणैः ॥ २८ ॥**

**तस्यास्तु शीलवृत्ताभ्यां तुतोष मुनिपुङ्गवः ।**

**प्रीतः स तु महातेजा वाक्यमेतदुवाच ह ॥ २९ ॥**

यथान्यायं पाणिग्रहणपूर्वकमित्यर्थः ॥ २८-२९ ॥

****

**परितुष्टोस्मि सुश्रोणि गुणानां संपदा भृशम् ।**

**तस्माद्देवि ददाम्यद्य पुत्रमात्मसमं तव ।**

**उभयोर्वंशकर्तारं पौलस्त्य इति विश्रुतम् ॥ ३० ॥**

उभयोरपि मातुः पितुश्चेत्यर्थः ॥ ३० ॥

****

**यस्मात्तु विश्रुतो वेदस्त्वयैषोऽध्ययतो मम ।**

**तसात्स विश्रवा नाम भविष्यति न संशयः ॥ ३१ ॥**

**एवमुक्ता तु सा देवी प्रहृष्टेनान्तरात्मना ।**

**अचिरेणैव कालेनासूत विश्रवसं सुतम् ।**

**त्रिषु लोकेषु विख्यातं यशोधर्मसमन्वितम् ॥ ३२ ॥**

**श्रुतिमान्समदर्शी च व्रताचाररतस्तथा ।**

**पितेव तपसा युक्तो ह्यभवद्विश्रवा मुनिः ॥ ३३ ॥**

अध्ययतः अधीयानस्येत्यर्थः । वेदो विश्रुतः गर्भहेतुरिति शेषः ॥ ३१-३३ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे द्वितीयः सर्गः ॥ २ ॥**

**इति श्रीगोविन्दराजविरचितेश्रीमद्रामायणभूषणे मणिमुकुटाख्याने उत्तरकाण्डव्याख्याने द्वितीयः सर्गः ॥ २ ॥**
