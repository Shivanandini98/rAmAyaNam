+++
title = "००४ हेति-कुलम्"

+++
**श्रीमद्रामायणे वाल्मीकीये आदिकाव्ये उत्तरकाण्डे चतुर्थः सर्गः**

<details><summary>विस्तारः (द्रष्टुं नोद्यम्)</summary>

अगस्त्य-मुखाल् लङ्कायां  
कुबेर-निवासात् पूर्वम् अपि  
राक्षस-स्थिति-श्रवण-विस्मितेन रामेण  
तं प्रति राक्षस-मूल-कथन-प्रार्थना ॥ १ ॥  
अगस्त्येन तं प्रति  
यक्ष-राक्षस-शब्द-प्रवृत्ति-निमित्त-कथन-पूर्वकं  
रक्षः-कुल--मूल-भूत--हेति-वंश-कथनारंभः ॥ २ ॥  
हेति-सुताद् विद्युत्-केशात् सुकेशोत्पत्तिः ॥ ३ ॥  
पार्वती-परमेश्वराभ्यां तस्मै वरदानम् ॥ ४ ॥
</details>


**श्रुत्वाऽगस्त्येरितं वाक्यं रामो विस्मयमागतः ।**

**कथमासीत्तु लङ्कायां संभवो रक्षसां पुरा ॥ १ ॥**

लङ्कायां धनदाधिष्ठानात्पूर्वमपि रक्षसां संभवः अपःस्थानादिसंभवः इति यदुक्तं तच्छ्रुत्वा विस्मयमागत इत्यन्वयः ॥ १ ॥

**ततः शिरः कम्पयित्वा त्रेताग्निसमविग्रहम् ।**

**तमगस्त्यं मुहुर्दृष्ट्वा स्मयमानोऽभ्यभाषत ॥ २ ॥**

ततो मुहुः शिरः कम्पयित्वाविस्मयमागतः सन् अगस्त्यं दृष्ट्वाऽभ्यभाषत ॥ २ ॥

****

**भगवन्पूर्वमप्येषा लङ्काऽऽसीत्पिशिताशिनाम् ।**

**श्रुत्वेदं भगवद्वाक्यं जातो मे विस्मयः परः ॥ ३ ॥**

पूर्वरावणकुबेरयोः पूर्वमपि लङ्कापिशिताशिनामासीदावास आसीदितीदानीमुक्तं श्रुत्वा मम विस्मयो जनितः ॥ ३ ॥

****

**पुलस्त्यवंशादुद्भूता राक्षसा इति नः श्रुतम् ।**

**इदानीमन्यतश्चापि संभवः कीर्तितस्त्वया ॥ ४ ॥**

**रावणात्कुम्भकर्णाच्च प्रहस्ताद्विकटादपि ।**

**रावणस्य च पुत्रेभ्यः किं नु ते वलवत्तराः ॥ ५ ॥**

**क एषां पूर्वको ब्रह्मन्किंनामा च बलोत्कटः ।**

**अपराधं च कं प्राप्य विष्णुना द्राविताः कथम् ॥ ६ ॥**

**एतद्विस्तरतः सर्वं कथयस्व ममानघ ।**

**कौतूहलमिदं मह्यं नुद भानुर्यथा तमः ॥ ७ ॥**

कुतो विस्मय इत्याशंक्य विरुद्धश्रवणादित्याह- पुलस्त्येति । नः अस्माभिः । पूजायां बहुवचनं । श्रुतं कर्णाकर्णिकयेति शेषः ॥ ४-७ ॥

****

**राघवस्य वचः श्रुत्वा संस्कारालंकृतं शुभम् ।**

**ईषद्विस्मयमानस्तमगस्त्यः प्राह राघवम् ॥ ८ ॥**

संस्कारेति पदवाक्यार्थज संस्कारेति यावत् । ईषद्विस्मयमान इति । सर्वज्ञोप्यजानन्निव पृच्छतीति विस्मितं ॥ ८ ॥

****

**प्रजापतिः पुरा सृष्ट्वा ह्यपः सलिलसंभवः ।**

**तासां गोपायने सत्त्वानसृजत्पद्मसंभवः ॥ ९ ॥**

सलिलसंभवः पद्मसंभवः । सलिले पद्मसंभव इत्यर्थः । प्रजापतिः ब्रह्मा । अहरन्ते अपः सृष्ट्वा भूमेरधः स्थिताः समुद्ररूपिणीः सृष्ट्वा रात्र्यवसाने तत्रैव सलिले विष्णुनाभिकमले वर्तमानः प्रजापतिः तासामपां गोपायने रक्षणनिमित्तं । सत्त्वान् जन्तूनसृजत् । पुंलिङ्गत्वमार्षं ॥ ९ ॥

****

**ते सच्चाः सत्त्वकर्तारं विनीतवदुपस्थिताः ।**

**किं कुर्म इति भाषन्तः क्षुत्पिपासाभयार्दिताः ॥ १० ॥**

तइति तानि सत्त्वानि किं कुर्मः किं करवामेति भाषन्तः क्षुत्पिपासाभयार्दिताः सन्तः सत्त्वकर्तारं स्वस्रष्टारं विनीतवदुपस्थिताः ॥ १० ॥

**प्रजापतिस्तु तान्याह सवानि प्रहसन्निव ।**

**आभाष्य वाचा यत्नेन रक्षध्वमिति मानदः ॥ ११ ॥**

**\[ इत्युक्तास्ते क्षुधाविष्टा अंभांस्यादातुमुद्यताः ।**

**अंभांस्येतानि रक्षाम उक्तवन्तस्तथाऽपरे ॥ १२ ॥**

**ज्ञात्वा प्रजापतिस्तेषामाह धात्वर्थसंयुतम् ।**

**यक्षेति जक्षणे धातुस्तथा रक्षस्तु पालने ।**

**यक्षणाद्यक्ष इत्युक्तस्तथा रक्षस्तु पालनात् ॥ १३ ॥ \]**

प्रहसन्निव भयार्दित स्वप्रजाविषयद्यावशात् प्रहसन्नित्यर्थः । मानदःबहुमानदः । भयनिवृत्तिमनुगृह्णन्नित्यर्थः । हे सत्त्वानीति वाचा आभाष्य संबोध्यं । रक्षध्वं यत्नेन रक्षध्वमिमा अप इति ॥ ११-१३ ॥

****

**रक्षामेति च तत्रान्ये जक्षाम इति चापरे ।**

**भुक्षिताभुक्षितैरुक्तस्ततस्तानाह भूतकृत् ॥ १४ ॥**

तानि सत्त्वान्याह – रक्षामेति । तत्र तेषु सत्त्वेषु मध्ये । अन्यैः कैश्चित्सत्वैः । रक्षामेत्युक्तः । तथापरैर्जक्षामेत्युक्तः प्रजापतिः । उभयमपि लोडुत्तमबहुवचनं । जक्ष, भक्ष-हसनयोः । कैश्चिन्न वयं रक्षाम किन्तु जक्षामेत्युक्तः । कैः रक्षामेत्युक्तं कैर्वा जक्षामेत्युक्तं तत्राह-भुक्षितासुक्षितैरिति अभ्यासलोपश्छान्दसः । अबुभुक्षितैः रक्षामेत्युक्तं बुभुक्षितैस्तु जक्षामेत्युक्तमितिक्रमः ॥ १४ ॥

****

**रक्षामेति च यैरुक्तं राक्षसास्ते भवन्तु वः ।**

**जक्षाम इति यैरुक्तं यक्षा एव भवन्तु वः ॥ १५ ॥**

**तत्र हेतिः प्रहेतिश्च भ्रातरौ राक्षसाधिपौ ।**

**मधुकैटभसंकाशौ बभूवतुररिन्दमौ ॥ १६ ॥**

वः युष्माकं मध्ये । यैः रक्षामेत्युक्तं ते राक्षसा भवन्तु । यैर्जक्षामेत्युक्तं ते यक्षा भवन्तु । वर्णव्यत्यय आर्षः ॥ १५-१६ ॥

****

**प्रहेतिर्धार्मिकस्तत्र तपोवनगतस्तदा ।**

**हेतिर्दारक्रियार्थे तु परं यत्नमथाकरोत् ॥ १७ ॥**

तत्र राक्षसेषु । तपोवनगत इति । विरक्तो भूत्वेतिशेषः ॥ १७ ॥

****

**स कालभगिनीं कन्यां भयां नाम भयावहाम् ।**

**उदावहदमेयात्मा स्वयमेव महामतिः ॥ १८ ॥**

**स तस्यां जनयामास हेती राक्षसपुङ्गवः ।**

**पुत्रं पुत्रवतां श्रेष्ठो विद्युत्केश इति श्रुतम् ॥ १९ ॥**

कालो यमः । स्वयमेवेति । प्रार्थनां गत्वेत्यर्थः । अस्यैव विवरणं दारक्रियार्थ इत्यादि ॥ १८-१९ ॥

****

**विद्युत्केशो हेतिपुत्रः स दीप्तार्कसमप्रभः ।**

**व्यवर्धत महातेजास्तोयमध्य इवाम्बुदः ॥ २० ॥**

तोयं मध्ये यस्य स तोयमध्यः ॥ २० ॥

****

**स यदा यौवनं भद्रमनुप्राप्तो निशाचरः ।**

**ततो दारक्रियां तस्य कर्तुं व्यवसितः पिता ॥ २१ ॥**

**सन्ध्यायास्तनयां सोथ सन्ध्यातुल्यां प्रभावतः ।**

**वरयामास पुत्रार्थं हेती राक्षसपुङ्गवः ॥ २२ ॥**

**अवश्यमेव दातव्या परस्मै सेति सन्ध्यया ।**

**चिन्तयित्वा सुता दत्ता विद्युत्केशाय राघव ॥ २३ ॥**

**संध्यायास्तनयां लब्ध्वा विद्युत्केशो निशाचरः ।**

**रमते स तया सार्धं पौलोम्या मघवानिव ॥ २४ ॥**

**केनचित्त्वथ कालेन राम सालकटङ्कटा ।**

**विद्युत्केशाद्गर्भमाप घनराजिरिवार्णवात् ॥ २५ ॥**

पिता हेतिः ॥ २१-२५ ॥

****

**ततः सा राक्षसी गर्भं घनगर्भसमप्रभम् ।**

**प्रसूता मन्दरं गत्वा गङ्गा गर्भमिवाग्निजम् ॥ २६ ॥**

**तमुत्सृज्य तु सा गर्भं विद्युत्केशरतार्थिनी ।**

**रेमे तु सार्धं पतिना विस्मृत्य सुतमात्मजम् ॥ २७ ॥**

**उत्सृष्टस्तु तदा गर्भो घनशब्दसमस्वनः ।**

**तयोत्सृष्टः स तु शिशुः शरदर्कसमद्युतिः ।**

**निधायास्ये स्वयं मुष्टिं रुरोद शनकैस्तदा ॥ २८ ॥**

**ततो वृषभमास्थाय पार्वत्या सहितः शिवः ।**

**वायुमार्गेण गच्छन्वै शुश्राव रुदितस्वनम् ॥ २९ ॥**

प्रसूता प्रसूतवती । अग्निजं गर्भमिति । अग्निना विसृष्टं माहेश्वरं गर्भमित्यर्थः । घनगर्भोऽशनिः ॥ २६-२९ ॥

****

**अपश्यदुमया सार्धं रुदन्तं राक्षसात्मजम् ।**

**कारुण्यभावात्पार्वत्या भवस्त्रिपुरसूदनः ॥ ३० ॥**

कारुण्येन सहितः भावश्चित्तं कारुण्यभावः । तस्मात् ॥ ३० ॥

****

**तं राक्षसात्मजं चक्रे मातुरेव वयःसमम् ।**

**अमरं चैव तं कृत्वा महादेवोक्षरोव्ययः ॥ ३१ ॥**

**पुरमाकाशगं प्रादात्पार्वत्याः प्रियकाम्यया ।**

**उमयाऽपि वरो दत्तो राक्षसानां नृपात्मज ॥ ३२ ॥**

अक्षरोव्यय इति षड्भावरहित्योपलक्षणं । पार्वत्या प्रेरित इति शेषः । इदमेव दर्शयति — वक्ष्यमाणप्रियकाम्ययेति ॥ ३१-३२ ॥

****

**सद्योपलब्धिर्गर्भस्य प्रसूतिः सद्य एव च ।**

**सद्य एव वयःप्राप्तिर्मातुरेव वयःसमम् ॥ ३३ ॥**

सद्योपलब्धिरित्यार्षः संधिः । मातुरेव वयःसमं वयः प्राप्तिरिति योजना ॥ ३३ ॥

**ततः सुकेशो वरदानगर्वितः श्रियं प्रभोः प्राप्य हरस्य पार्श्वतः ।**

**चचार सर्वत्र महान्महामतिः खगं पुरं प्राप्य पुरंदरो यथा ॥ ३४ ॥**

सुकेश इत्यनुवादादेव तन्नामकरणं सिद्धं । खगं आकाशगं ॥ ३४ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे चतुर्थः सर्गः ॥ ४ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने चतुर्थः सर्गः ॥ ४ ॥**
