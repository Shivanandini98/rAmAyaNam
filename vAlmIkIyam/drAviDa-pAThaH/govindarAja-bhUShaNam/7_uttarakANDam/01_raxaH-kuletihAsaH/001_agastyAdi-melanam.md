+++
title = "००१ अगस्त्यादि-मेलनम्"

+++
**॥ श्रीः ॥**

**श्रीमद्वाल्मीकिरामायणम् ॥**

**श्रीमद्गोविन्दराजीयव्याख्यासमलंकृतम् ।**

**उत्तरकाण्डम् ॥ ७ ॥**

**श्रीरामचन्द्राय नमः ॥**

**श्रीमद्रामायणे वाल्मीकीये आदिकाव्ये उत्तरकाण्डे प्रथमः सर्गः**


<details><summary>विस्तारः (द्रष्टुं नोद्यम्)</summary>

रावण-वधानन्तरम्  
अयोध्यायां सीतया सह राज्याभिषिक्ते श्रीरामे  
कदाचन सिंहासनम् अलङ्कुर्वाणे  
अगस्त्येन दिक्-चतुष्टय-निवासि--मुनि-गणैः सह  
श्रीराम-समीपं प्रत्य्-आगमनम् ॥ १ ॥  
रामेण यथाऽर्हम् अर्चितेषु मुनिगणेष्व् आसनोपविष्टेषु  
अगस्त्येन मुनिजनैः सह श्रीरामं प्रति  
रावणादि-विजय-प्रशंसन-पूर्वकं  
विशेषत इन्द्रजिद्-विजय-प्रशंसने  
रामेण तं प्रतीन्द्रजित् प्रतापादि-प्रश्नः ॥ २ ॥
</details>


**प्राप्तराज्यस्य रामस्य राक्षसानां वधे कृते ।**

**आजमुर्ऋषयः सर्वे राघवं प्रतिनन्दितुम् ॥ १ ॥**

**कौशिकोऽथ यवक्रीतो गार्ग्यो गालव एव च ।**

**कण्वो मेधातिथेः पुत्रः पूर्वस्यां दिशि ये श्रिताः ॥ २ ॥**

श्रीरामचन्द्रायनमः श्रीमद्वत्सकुलप्रदीपशठजित्पादारविन्दद्वयीसेवालब्धसमस्तशास्त्र विततिर्गोविन्दराजाह्वयः । श्रीरामायणभूषणेऽत्र मुकुटीभूतां परामुत्तरे । ग्रन्थे व्याकृतिमातनोति विदुषां प्रीतिः पुनर्वर्धताम् ॥ राक्षसानां वधे कृते सति प्राप्तराज्यस्य रामस्य । अनादरे षष्ठी । प्राप्तराज्यं राममनादृत्य राघवं लक्ष्मणं प्रतिनन्दितुं सर्वे ऋषय आजग्मुः । प्राधान्येनेन्द्रजिद्वधं प्रशंसिष्यन्ति रामस्य समीप इति शेष इत्येके । अत्र प्रेति गायत्र्या एकविंशाक्षरम् ॥ १-२ ॥

****

**स्वस्त्यात्रेयोथ भगवान्नमुचिः प्रमुचिस्तथा ।**

**अगस्त्योत्रिश्च भगवान्सुमुखो विमुखस्तथा ।**

**आजग्मुस्ते सहागस्त्या ये स्थिता दक्षिणां दिशम् ॥ ३ ॥**

**नृषद्गुः कवषो धौम्यो रौद्रेयश्च महानृषिः ॥**

**तेऽप्याजग्मुः सशिष्या वै ये श्रिताः पश्चिमां दिशम् ॥ ४ ॥**

स्वस्तिकरः आत्रेयः ॥ ३-४ ॥

****

**वसिष्ठः कश्यपोऽथात्रिर्विश्वामित्रः सगौतमः ।**

**जमदग्निर्भरद्वाजस्तेऽपि सप्तर्षयस्तथा ।**

**उदीच्यां दिशि सप्सैते नित्यमेव निवासिनः ॥ ५ ॥**

वसिष्ठ इति । उक्ता वसिष्ठादयः सप्तेत्यर्थः । ननु वसिष्ठः अयोध्यायां पुरोहिततया नित्यं वर्तमानः कथमिदानीमुदीच्या दिशः समागत इत्युच्यते । सत्यं । यथाऽगस्त्यो ज्योतिर्मण्डलस्थोपि भुवि तपःसमार्जनाय शरीरान्तरे स्थित आगतस्तथा वसिष्ठोपि ज्योतिर्मण्डलस्थः सप्तर्षिभिः समागत इति बोध्यम् । तदागमनदशायां नगरस्थो वसिष्ठो नायातः अतएव न परिगणितः । कौशिकः कुशिकवंश्यो विश्वामित्रादन्यः ॥ ५ ॥

****

**संप्राप्य ते महात्मानो राघवस्य निवेशनम् ।**

**विष्ठिताः प्रतिहारार्थ हुताशनसमप्रभाः ।**

**वेदवेदाङ्गविदुषो नानाशास्त्रविशारदाः ॥ ६ ॥**

**द्वाःस्थं प्रोवाच धर्मात्मा ह्यगस्त्यो मुनिसत्तमः ।**

**निवेद्यतां दाशरथेर्ऋषीनस्मान्समागतान् ॥ ७ ॥**

**प्रतीहारस्ततस्तूर्णमगस्त्य वचनाद्दृतम् ।**

**समीपं राघवस्याशु प्रविवेश महात्मनः ॥ ८ ॥**

**नयेङ्गितज्ञः सद्वृत्तो दक्षो धैर्यसमन्वितः ।**

**स रामं दृश्य सहसा पूर्णचन्द्रसमप्रभम् ।**

**अगस्त्यं कथयामास संप्राप्तमृषिभिः सह ॥ ९ ॥**

**श्रुत्वा प्राप्तामुनींस्तांस्तु बालसूर्यसमप्रभान् ।**

**प्रत्युवाच ततो द्वाःस्थं प्रवेशय यथासुखम् ॥ १० ॥**

प्रतिहारो द्वाःस्थः । द्वारि द्वाःस्थे प्रतीहारः इत्यमरः ॥ ६-१० ॥

****

**तान्संप्राप्तान्मुनीन्दृष्ट्वा प्रत्युत्थाय कृताञ्जलिः ।**

**पाद्यार्घ्यादिभिरानर्च्य गां निवेद्य च सादरम् ।**

**रामोभिवाद्य प्रयत आसनान्यादिदेश ह ॥ ११ ॥**

**तेषु काञ्चनचित्रेषु महत्सु च वरेषु च ।**

**कुशान्तर्धानदत्तेषु मृगचर्मयुतेषु च ।**

**यथार्हमुपविष्टास्ते आसनेष्वृषिपुङ्गवः ॥ १२ ॥**

**रामेण कुशलं पृष्टाः सशिष्याः सपुरोगमाः ।**

**महर्षयो वेदविदो रामं वचनमब्रुवन् ॥ १३ ॥**

अभिवाद्येति । समुदायं प्रतीति शेषः ॥ ११-१३ ॥

****

**कुशलं नो महाबाहो सर्वत्र रघुनन्दन ।**

**त्वां तु दिष्ट्या कुशलिनं पश्यामो हतशात्रवम् ॥ १४ ॥**

सर्वत्र पुरकोशादिषु । दिष्टया दैवात् । हतशात्रवं हतशत्रुं ॥ १४ ॥

****

**दिष्ट्या त्वया हतो राजन्रावणो लोकरावणः ॥**

**न हि भारः स ते राम रावणः पुत्रपौत्रवान् ॥ १५ ॥**

रावणस्ते न हि भारः । तद्वधस्ते ईषत्कर्मेत्यर्थः ॥ १५ ॥

****

**सधनुस्त्वं हि लोकांस्त्रीन्विजयेथा न संशयः ॥**

**दिष्ट्या त्वया हतो राम रावणो राक्षसेश्वरः ॥ १६ ॥**

**दिष्ट्या विजयिनं त्वाऽद्य पश्यामः सह सीतया ।**

**लक्ष्मणेन च धर्मात्मन्भ्रात्रा त्वंद्धितकारिणा ॥ १७ ॥**

**मातृभिर्भ्रातृसहितं पश्यामोऽद्य वयं नृप ॥ १८ ॥**

**दिष्ट्या प्रहस्तो विकटो विरूपाक्षो महोदरः ॥**

**अकम्पनश्च दुर्धर्षो निहतास्ते निशाचराः ॥ १९ ॥**

तदेव दर्शयति – सधनुरित्यादि । विजयेथा इति विपराभ्यां इत्यामनेपदं ॥ १६-१९ ॥

****

**यस्य प्रमाणाद्विपुलं प्रमाणं नेह विद्यते ।**

**दिष्ट्या ते समरे राम कुम्भकर्णो निपातितः ॥ २० ॥**

**त्रिशिराचातिकायश्च देवान्तकनरान्तकौ ।**

**दिया ते निहता राम महावीर्या निशाचराः ॥ २१ ॥**

**कुम्भश्चैव निकुम्भश्च राक्षसौ भीमदर्शनौ ।**

**दिष्ट्या तौ निहतौ राम कुम्भकर्णसुतौ मृधे ॥ २२ ॥**

**युद्धोन्मत्तश्च मत्तश्च कालान्तकयमोपमौ ।**

**यज्ञकोपश्च बलवान्धूम्राक्षो नाम राक्षसः ॥ २३ ॥**

**कुर्वन्तः कदनं घोरमेते शस्त्रास्त्रपारगाः ।**

**अन्तकप्रतिमैर्बाणैर्दिष्ट्या विनिहतास्त्वया ॥ २४ ॥**

प्रमाणात् शरीरपरिमाणात् ॥ २०-२४ ॥

****

**दिष्ट्या त्वं राक्षसेन्द्रेण द्वन्द्वयुद्धमुपागतः ।**

**देवतानामवध्येन विजयं प्राप्तवानसि ॥ २५ ॥**

**\[ सह्यमेतन्महाबाहो रावणस्य निबर्हणम् ।**

**असह्यमेतत्संप्राप्तं रावणेर्यन्निबर्हणम् ॥ २६ ॥**

**दृश्यस्तस्य महाबाहो कालो येन हि धिक्कृतः ॥ \]**

**संख्ये तस्य न किंचित्तु रावणस्य पराभवः ।**

**द्वन्द्वयुद्धमनुप्राप्तो दिष्ट्या ते रावणिर्हतः ॥ २७ ॥**

द्वन्द्वयुद्धमुपागतः सन् विजयं प्राप्तवानसीत्यन्वयः ॥ २५-२७ ॥

****

**दिष्ट्या तस्य महाबाहो कालस्येवाभिधावतः ।**

**मुक्तः सुररिपोर्वीर प्राप्तश्व विजयस्त्वया ॥ २८ ॥**

**अभिनन्दाम ते सर्वे संश्रुत्येन्द्रजितो वधम् ।**

**सोऽवध्यः सर्वभूतानां महामायाधरो युधि ॥ २९ ॥**

**विस्मयस्त्वेष चास्माकं तच्छ्रुत्वेन्द्रजितं हतम् ॥ ३० ॥**

**एते चान्ये च बहवो राक्षसाः कामरूपिणः ।**

**दिष्ट्या त्वया हता वीरा रघूणां कुलवर्धन ॥ ३१ ॥**

मुक्तः तस्य रावणेः शरबन्धादिति शेषः ॥ २८-३१ ॥

****

**दत्त्वा पुण्यामिमां वीर सौम्यामभयदक्षिणाम् ।**

**दिव्या वर्धसि काकुत्स्थ जयेनामित्रकर्शन ॥ ३२ ॥**

अभयदक्षिणां अभयदानं । देवर्षिभ्य इत्यर्थः । वर्धसि वर्धसे ॥ ३२ ॥

****

**श्रुत्वा तु तेषां वचनमृषीणां भावितात्मनाम् ।**

**विस्मयं परमं गत्वा रामः प्राञ्जलिरब्रवीत् ॥ ३३ ॥**

**भगवन्तः कुम्भकर्णं रावणं च निशाचरम् ।**

**अतिक्रम्य महावीर्यौ किं प्रशंसथ रावणिम् ॥ ३४ ॥**

**महोदरं प्रहस्तं च विरूपाक्षं च राक्षसम् ।**

**मत्तोन्मत्तौ च दुर्धर्षौ देवान्तकनरान्तकौ ।**

**अतिक्रम्य महावीर्यान्किं प्रशंसथ रावणिम् ॥ ३५ ॥**

**अतिकायं त्रिशिरसं धूम्राक्षं च निशाचरम् ।**

**अतिक्रम्य महावीर्यान्किं प्रशंसथ रावणिम् ॥ ३६ ॥**

**कीदृशो वै प्रभावोस्य किं बलं कः पराक्रमः ।**

**केन वा कारणेनैष रावणादतिरिच्यते ॥ ३७ ॥**

विस्मयं गत्वा । रावणिवध विषयवाक्येनेति शेषः ॥ ३३-३७ ॥

****

**शक्यं यदि मया श्रोतुं न खल्वाज्ञापयामि वः ।**

**यदि गुह्यं नचेद्वक्तुं श्रोतुमिच्छामि कथ्यताम् ॥ ३८ ॥**

यदि गुह्यं न भवति । यदि युष्माभिः वक्तुं शक्यं । यदि मया च श्रोतुं । तदा कथ्यतां । अहं तु श्रोतुमिच्छामि केवलं नतु वक्तुमित्याज्ञापयामि ॥ ३८ ॥

****

**शक्रोपि विजितस्तेन कथं लब्धवरश्च सः ।**

**कथं च बलवान्पुत्रो न पिता तस्य रावणः ॥ ३९ ॥**

**कथं पितुश्चाभ्यधिको महाहवे शक्रस्य जेता हि कथं स राक्षसः ।**

**वराश्च लब्धाः कथयस्व मेऽद्य तत्पृच्छतश्चास्य मुनीन्द्र सर्वम् ॥ ४० ॥**

पिता रावणो न बलवान् पुत्रापेक्षयेति कथं ॥ ३९-४० ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे प्रथमः सर्गः ॥ १ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने प्रथमः सर्गः ॥ १ ॥**
