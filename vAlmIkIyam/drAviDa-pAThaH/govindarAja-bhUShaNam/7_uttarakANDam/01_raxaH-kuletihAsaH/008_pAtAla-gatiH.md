+++
title = "००८ पाताल-गतिः"

+++
**श्रीमद्रामायणे वाल्मीकीये आदिकाव्ये उत्तरकाण्डे अष्टमः सर्गः**

<details><summary>विस्तारः (द्रष्टुं नोद्यम्)</summary>

श्रीनारायणेन  
युद्धे माल्यवत्-सुमालिनोः **पराजयः** ॥ १ ॥  
ततस् ताभ्यां विष्णु-भयाल्  
लङ्का-त्यागेन सकल-स्वजनैः सह  
पाताले वासः ॥ २ ॥  
ततो रक्षो-जन-शून्यायां लङ्कायां कुबेरेण वासः ॥ ३ ॥
</details>


**हन्यमाने बले तस्मिन्पद्मनाभेन पृष्ठतः ।**

**माल्यवान्त्सन्निवृत्तोथ वेलामेत्य इवार्णवः ॥ १ ॥**

**संरक्तनयनः कोपाच्चलन्मौलिर्निशाचरः ।**

**पद्मनाभमिदं प्राह वचनं पुरुषोत्तमम् ॥ २ ॥**

पृष्ठतः अनुद्रुत्येति शेषः ॥ १-२ ॥

****

**नारायण न जानीषे क्षात्रधर्मं पुरातनम् ।**

**अयुद्धमनसो भीतानस्मान्हंसि यथेतरः ॥ ३ ॥**

**पराङ्मुखवधं पापं यः करोत्यसुरेतरः ।**

**स हन्ता न गतः स्वर्गं लभते पुण्यकर्मणाम् ॥ ४ ॥**

**युद्धश्रद्धाऽथवा तेऽस्ति शङ्खचक्रगदाधर ।**

**अहं स्थितोस्मि पश्यामि बलं दर्शय यत्तव ॥ ५ ॥**

यथेतरः क्षुद्रजन इव ॥ ३-५ ॥

****

**माल्यवन्तं स्थितं दृष्ट्वा माल्यवन्तमिवाचलम् ।**

**उवाच राक्षसेन्द्रं तं देवराजानुजो बली ॥ ६ ॥**

**युष्मत्तो भयभीतानां देवानां वै मयाऽभयम् ।**

**राक्षसोत्सादनं दत्तं तदेतदनुपाल्यते ॥ ७ ॥**

**प्राणैरपि प्रियं कार्यं देवानां हि सदा मया ।**

**सोहं वो निहनिष्यामि रसातलगतानपि ॥ ८ ॥**

**देवदेवं ब्रुवाणं तं रक्ताम्बुरुहलोचनम् ।**

**शक्त्या बिभेद संक्रुद्धो राक्षसेन्द्रो भुजान्तरे ॥ ९ ॥**

**माल्यवद्भुजनिर्मुक्ता शक्तिर्घण्टाकृतस्वना ।**

**हरेरुरसि बभ्राज मेघस्थेव शतह्रदा ॥ १० ॥**

पराङ्मुखवधोक्तदोषः स्वप्रतिज्ञापालनपरस्य नास्तीत्याह – माल्यवन्तमिति ॥ ६-१० ॥

****

**ततस्तामेव चोत्कृष्य शक्तिं शक्तिधरप्रियः ।**

**माल्यवन्तं समुद्दिश्य चिक्षेपाम्बुरुहेक्षणः ॥ ११ ॥**

**स्कन्दोत्सृष्टेव सा शक्तिर्गोविन्द करनिःसृता ।**

**काङ्क्षन्ती राक्षसं प्रायान्माहेन्द्रीवाञ्जनाचलम् ॥ १२ ॥**

तामेव स्ववक्षोलग्नामेव । शक्तिधरप्रियः सुब्रह्मण्यप्रियः । माहेश्वरार्चनं चिन्त्यं ॥ ११-१२ ॥

****

**सा तस्योरसि विस्तीर्णे हारभासावभासिते ।**

**अपतद्राक्षसेन्द्रस गिरिकूट इवाशनिः ॥ १३ ॥**

हारभासा मुक्ताहारकान्त्या । कूटं शृङ्गं ॥ १३ ॥

****

**तया भिन्नतनुत्राणः प्राविशद्विपुलं तमः ।**

**माल्यवान्पुनराश्वस्तस्तस्थौ गिरिरिवाचलः ॥ १४ ॥**

**ततः कार्ष्णायसं शूलं कण्टकैर्बहुभिर्वृतम् ।**

**प्रगृह्याभ्यहनद्देवं स्तनयोरन्तरे दृढम् ॥ १५ ॥**

तमः मोहः ॥ १४-१५ ॥

****

**तथैव रणरक्तस्तु मुष्टिना वासवानुजम् ।**

**ताडयित्वा धनुर्मात्रमपक्रान्तो निशाचरः ॥ १६ ॥**

**ततोऽम्बरे महान्शब्दः साधु साध्विति चोदितः ।**

**आहत्य राक्षसो विष्णुं गरुडं चाप्यताडयत् ॥ १७ ॥**

रणेरक्तः रणप्रियः । मुष्टिना च ताडयित्वा अपक्रान्तः । पृष्ठत इति शेषः ॥ १६-१७ ॥

****

**वैनतेयस्ततः क्रुद्धः पक्षवातेन राक्षसम् ।**

**व्यपोहद्बलवान्वायुः शुष्कपर्णचयं यथा ॥ १८ ॥**

वायुः शुष्कपर्णं यथा व्यपोहति तथा पक्षपातेन राक्षसं व्यपौहत् ॥ १८ ॥

****

**द्विजेन्द्रपक्षवातेन द्रावितं दृश्य पूर्वजम् ।**

**सुमाली स्वबलैः सार्धं लङ्कामभिमुखो ययौ ॥ १९ ॥**

**पक्षवातबलोद्धूतो माल्यवानपि राक्षसः ।**

**स्वबलेन समागम्य ययौ लङ्कां ह्रिया वृतः ॥ २० ॥**

**एवं ते राक्षसास्तेन हरिणा कमलेक्षण ।**

**बहुशः संयुगे भग्ना हतप्रवरनायकाः ॥ २१ ॥**

दृश्य दृष्ट्वा ॥ १९-२१ ॥

****

**अशक्नुवन्तस्ते विष्णुं प्रतियोद्धुं भयार्दिताः ।**

**त्यक्त्वा लङ्कां गता वस्तुं पातालं सहपत्नयः ॥ २२ ॥**

सहपत्नयः सस्त्रीका इत्यर्थः ॥ २२ ॥

****

**सुमालिनं समासाद्य राक्षसं रघुसत्तम ।**

**स्थिताः प्रख्यातवीर्यास्ते वंशे सालकटङ्कटे ॥ २३ ॥**

सालकटङ्कटे सालकटङ्कटा माल्यवदादीनां पितामही विद्युत्केशपत्नी तस्याः संबन्धी सालकटङ्कटः तस्मिन्वंशे प्रख्यातवीर्याः । वृद्धाच्छाभाव आर्षः ॥ २३ ॥

****

**ये त्वया निहतास्ते तु पौलस्त्या नाम राक्षसाः ।**

**सुमाली माल्यवान्माली ये च तेषां पुरस्सराः ।**

**सर्वे तेभ्यो महाभाग रावणाद्बलवत्तराः ॥ २४ ॥**

ये पौलस्त्या रावणादयो निहतास्तेभ्यः रावणाच्च माल्यवदादयो बलवत्तराः ॥ २४ ॥

****

**न चान्यो राक्षसान्हन्ता सुरारीन्देवकण्टकान् ।**

**ऋते नारायणं देवं शङ्खचक्रगदाधरम् ॥ २५ ॥**

**भवान्नारायणो देवश्चतुर्बाहुः सनातनः ।**

**राक्षसान्हन्तुमुत्पन्नो ह्यजेयः प्रभुरव्ययः ॥ २६ ॥**

**नष्टधर्मव्यवस्थाता काले काले प्रजाकरः ।**

**उत्पद्यते दस्युवधे शरणागतवत्सलः ॥ २७ ॥**

**एषा मया तव नराधिप राक्षसानामुत्पत्तिरद्य कथिता सकला यथावत् ।**

**भूयो निबोध रघुसत्तम रावणस्य जन्मप्रभावमतुलं ससुतस्य सर्वम् ॥ २८ ॥**

**चिरात्सुमाली व्यचरद्रसातलं सराक्षसो विष्णुभयार्दितस्तदा ।**

**पुत्रैश्च पौत्रैश्च समन्वितो वली ततस्तु लङ्कामवसद्धनेश्वरः ॥ २९ ॥**

तार्हि किं मे प्राशस्त्यं भवद्भिरुच्यत इति शङ्कायां तत्प्राशस्त्यमपि तवैवेत्याह-न चान्य इति ॥ राक्षसान्हन्तेति । स त्वं ॥ २५-२९ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अष्टमः सर्गः ॥ ८॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने अष्टमः सर्गः ॥ ८ ॥**
