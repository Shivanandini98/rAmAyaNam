+++
title = "०६२"

+++
**श्रीमद्रामायणे वाल्मीकीये आदिकाव्ये उत्तरकाण्डे द्विषष्टितमः सर्गः**

च्यवनादिभिलवणासुरदुर्वृत्तंनिवेदितेनरामेण लवणमारणेनियोज्यविचारणे तंत्रति भरतेन निजनियोजनप्रार्थना ॥ १ ॥ शत्रुघ्नेन हेतूक्तिपूर्वकंस्वनियोजनयाचने रामेण तदङ्गीकारेणलवणमारणनिर्धारणेन शत्रुघ्नंप्रति लवणराज्येऽभिषेकस्वीकारचोदना ॥ २ ॥

**तथोक्ते तानृषीन्रामः प्रत्युवाच कृताञ्जलिः ।**

**किमाहारः किमाचारो लवणः क्व च वर्तते ॥ १ ॥**

अथ शत्रुघ्नस्य लवणासुरवधार्थं प्रेषणं-तथेत्यादि ॥ १ ॥

****

**राघवस्य वचः श्रुत्वा ऋषयः सर्व एव ते ।**

**ततो निवेदयामासुर्लवणो ववृधे यथा ॥ २ ॥**

**आहारः सर्वसवानि विशेषेण च तापसाः ।**

**आचारो रौद्रता नित्यं वासो मधुवने तथा ॥ ३ ॥**

**हत्वा बहुसहस्राणि सिंहव्याघ्रमृगद्विपान् ।**

**मानुषांश्चैव कुरुते नित्यमाहारमाह्निकम् ॥ ४ ॥**

**ततोन्तराणि सत्त्वानि खादते स महाबलः ।**

**संहारे समनुप्राप्ते व्यादितास्य इवान्तकः ॥ ५ ॥**

**तच्छ्रुत्वा राघवो वाक्यमुवाच स महामुनीन् ।**

**घातयिष्यामि तद्रक्षो ह्यपगच्छतु वो भयम् ॥ ६ ॥**

**प्रतिज्ञाय तथा तेषां मुनीनामुग्रतेजसाम् ।**

**स भ्रातृन्त्सहितान्सर्वानुवाच रघुनन्दनः ॥ ७ ॥**

यथा ववृधे यादृगाहारादिना वर्धते स्म तथा निवेदयामासुः ॥ २-७ ॥

****

**को हन्ता लवणं वीरः कस्यांशः स विधीयताम् ।**

**भरतस्य महाबाहोः शत्रुघ्नस्य च धीमतः ॥ ८ ॥**

**राघवेणैवमुक्तस्तु भरतो वाक्यमब्रवीत् ।**

**अहमेनं वधिष्यामि ममांशः स विधीयताम् ॥ ९ ॥**

कस्यांश इति पृष्ट्वा स्वयमेव निश्चिनोति भरतस्येति ॥ ८-९ ॥

**  
भरतस्य वचः श्रुत्वा धैर्यशौर्यसमन्वितम् ।**

**लक्ष्मणावरजस्तस्थौ हित्वा सौवर्णमासनम् ॥ १० ॥**

**शत्रुघ्नस्त्वब्रवीद्वाक्यं प्रणिपत्य नराधिपम् ।**

**कृतकर्मा महाबाहुर्मध्यमो रघुनन्दनः ॥ ११ ॥**

**आर्येण हि पुरा शून्या त्वयोध्या परिपालिता ।**

**संतापं हृदये कृत्वा आर्यस्यागमनं प्रति ॥ १२ ॥**

**दुःखानि च बहूनीह ह्यनुभूतानि पार्थिव ।**

**शयानो दुःखशय्यासु नन्दिग्रामेऽवसत्पुरा ॥ १३ ॥**

**फलमूलाशनो भूत्वा जटी चीरधरस्तथा ।**

**अनुभूयेदृशं दुःखमेष राघवनन्दनः ॥**

**प्रेष्ये मयि स्थिते राजन्न भूयः क्लेशमाप्नुयात् ॥ १४ ॥**

**तथा ब्रुवति शत्रुघ्ने राघवः पुनरब्रवीत् ।**

**एवं भवतु काकुत्स्थ क्रियतां मम शासनम् ॥ १५ ॥**

आसनं हित्वा आसनादुत्थायेत्यर्थः ॥ १०-१५ ॥

****

**राज्ये त्वामभिषेक्ष्यामि मधोस्तु नगरे शुभे ।**

**निवेशय महाबाहो भरतं यद्यवेक्षसे ॥ १६ ॥**

निवेशय अत्रैव नगर इति शेषः । अथवा तत्रैव तिष्ठेति भावः । अवेक्षसे अक्लेशनीयत्वेनेति शेषः ॥ १६ ॥

****

**शूरस्त्वं कृतविद्यश्च समर्थश्च निवेशने ॥ १७ ॥**

निवेशने नूतनगृहनिर्माण इत्यर्थः ॥ १७ ॥

****

**\[ नगरं यमुनाजुष्टं तथा जनपदाञ्शुभान् । \]**

**यो हि शत्रु समुत्पाट्य पार्थिवस्य पुनः क्षये ।**

**न विधत्ते नृपं तत्र नरकं स हि गच्छति ॥ १८ ॥**

**स त्वं हत्वा मधुसुतं लवणं पापनिश्चयम् ।**

**राज्यं प्रशाधि धर्मेण वाक्यं मे यद्यवेक्षसे ॥ १९ ॥**

मधोस्तु नगरे त्वामभिषेक्ष्यामीत्यत्र हेतुमाह-यो हीति ॥ नृपं तत्रेति । उत्पाटितवंशनृपराज्य इत्यर्थः ॥ १८-१९ ॥

****

**उत्तरं च न वक्तव्यं शूर वाक्यान्तरे मम ।**

**बालेन पूर्वजस्याज्ञा कर्तव्या नात्र संशयः ॥ २० ॥**

उत्तरं च न वक्तव्यमिति ॥ त्वत्समीप एव मया वस्तव्यमित्यादिकमित्यर्थः ॥ २० ॥

****

**अभिषेकं च काकुत्स्थ प्रतीच्छस्व मयोद्यतम् ।**

**वसिष्ठ प्रमुखैर्विप्रैर्विधिमन्त्र पुरस्कृतम् ॥ २१ ॥**

विधिना मन्त्रेण च पुरस्कृतं ॥ २१ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे द्विषष्टितमः सर्गः ॥ ६२ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने द्विषष्टितमः सर्गः ॥ ६२ ॥**
