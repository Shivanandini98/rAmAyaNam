+++
title = "०८१"

+++
**श्रीमद्रामायणे वाल्मीकीये आदिकाव्ये उत्तरकाण्डे एकाशीतितमः सर्गः**

शिष्यमुखावगतदण्डराजकृतस्वसुताधर्षणवृत्तान्तेनशुक्रेण तंप्रति तदीयदेशेनसह भस्मीभवनशापदानपूर्वकं निजतनयां प्रति तत्रैवाश्रमेतपश्चरणचोदना ॥ १ ॥ एवमगस्त्येन रामंप्रति श्वेतोपाख्यानकथनम् ॥ २ ॥

**स मुहूर्तादुपश्रुत्य देवर्षिरमितप्रभः ।**

**स्वमाश्रमं शिष्यवृतः क्षुधार्तः सन्न्यवर्तत ॥ १ ॥**

उपश्रुत्येति । शिष्यमुखाद्वृत्तान्तमिति शेषः ॥ १ ॥

****

**सोपश्यदरजां दीनां रजसा समभिप्लुताम् ।**

**ज्योत्स्नामिवारुणग्रस्तां प्रत्यूषे न विराजतीम् ॥ २ ॥**

**तस्य रोषः समभवत्क्षुधार्तस्य विशेषतः ।**

**निर्दहन्निव लोकांस्त्रीञ्शिष्यांश्चैतदुवाच ह ॥ ३ ॥**

प्रत्यूषे प्रातःकाले ॥ २-३ ॥

****

**पश्यध्वं विपरीतस्य दण्डस्याविजितात्मनः ।**

**विपत्तिं घोरसंकाशां क्रुद्धामग्निशिखामिव ॥ ४ ॥**

विपरीतस्य विपरीतानुष्ठानस्य । विपत्तिं विनाशं मत्क्रोधतो जायमानामिति शेषः । अग्निशिखामिव स्थितां क्रुद्धामरजां । क्रुद्धादग्निशिखामिवेति पाठे क्रुद्धान्मत्तो जायमानामग्निशिखासदृशीं विपत्तिं विनाशं पश्यध्वं ॥ ४ ॥

****

**क्षयोस्य दुर्मतेः प्राप्तः सानुगस्य दुरात्मनः ।**

**यः प्रदीप्तां हुताशस्य शिखां वै स्प्रष्टुमिच्छति ॥ ५ ॥**

अस्य प्राप्तः क्षय इति योजना ॥ ५ ॥

****

**यस्मात्स कृतवान्पापमीदृशं घोरसंहितम् ।**

**तस्मात्प्राप्स्यति दुर्मेधाः फलं पापस्य कर्मणः ॥ ६ ॥**

**सप्तरात्रेण राजाऽसौ सभृत्यबलवाहनः ।**

**पापकर्मसमाचारो वधं प्राप्स्यति दुर्मतिः ॥ ७ ॥**

शिखां वै स्प्रष्टुमिच्छतीत्युक्तान्यापदेशार्थं विशदयति – यस्मादित्यादि । ईदृशमिति । मत्पुत्रीधर्षणरूपमित्यर्थः ॥ ६-७ ॥

****

**समन्ताद्योजनशतं विषयं चास्य दुर्मतेः ।**

**धक्ष्यते पांसुवर्षेण महता पाकशासनः ॥ ८ ॥**

धक्ष्यत इति । नाशयिष्यतीत्यर्थः ॥ ८ ॥

****

**सर्वसत्वानि यानीह स्थावराणि चराणि च ।**

**महता पांसुवर्षेण विलयं सर्वतोऽगमन् ॥ ९ ॥**

विलयमगमन् गमिष्यन्तीति यावत् ॥ ९ ॥

****

**दण्डस्य विषयो यावत्तावत्सर्वसमुच्छ्रयम् ।**

**पांसुवर्षमिवालक्ष्यं सप्तरात्रं भविष्यति ॥ १० ॥**

सर्वसमुच्छ्रयं चराचरप्राणिमात्रमित्यर्थः । उच्छ्रयत्यस्मादित्युच्छ्रयं । पांसुवर्षमिवालक्ष्यमिति । पांसुवर्षं प्रसिद्धप्रलयपांसुमहावर्षमिव प्राप्य सप्तरात्रं सप्तरात्रपर्यन्तमलक्ष्यं भविष्यतीति । विनष्टपुरपौरजानपदकं । भविष्यतीत्यर्थः ॥ १० ॥

****

**इत्युक्त्वा क्रोधताम्राक्षस्तदाश्रमनिवासिनम् ।**

**जनं जनपदान्तेषु स्थीयतामिति चाब्रवीत् ॥ ११ ॥**

तदाश्रमवासिनमिति । स्वाश्रमनिवासिनमित्यर्थः । जनपदान्तेषु दण्डजनपदसीमान्तदेशेष्वित्यर्थः ॥ ११ ॥

****

**श्रुत्वा तूशनसो वाक्यं सोश्रमावसथो जनः ।**

**निष्क्रान्तो विषयात्तस्मात्स्थानं चक्रेऽथ बाह्यतः ॥ १२ ॥**

सोश्रमावसथ इति छान्दसः सन्धिः । एतावता कथं तदमृगद्विजमित्यस्योत्तरं निवृत्तं ॥ १२ ॥

****

**स तथोक्त्वा मुनिजनमरजामिदमब्रवीत् ।**

**इहैव वस दुर्मेधे आश्रमे सुसमाहिता ॥ १३ ॥**

निर्जनं वनं कथं तपसे प्रविष्ट इत्यस्योत्तरमाह-स तथेत्यादि ॥ तव समलत्वात् इहैव वसेति । वासप्रयोजनमाह -सुसमाहितेति । शोभनसमाधिमतीत्यर्थः । समाध्यनुष्ठानस्यापि निमित्तमाह – दुर्मेध इति । यस्माद्धर्षणसहिष्णुर्दुर्बुद्धिरसि, ततः तादृशमलमोचनार्थं समाधिमती सती वसेत्यर्थः ॥ १३ ॥

****

**इदं योजनपर्यन्तं सरः सुरुचिरप्रभम् ।**

**अरजे विज्वरा भुङ्क्ष्व कालश्चात्र प्रतीक्ष्यताम् ॥ १४ ॥**

कथं वस्तुं शक्यं पांसुवर्ष इत्यत्राह – इदं योजनपर्यन्तमित्यादि ॥ १४ ॥

****

**त्वत्समीपे च ये सत्त्वा वासमेष्यन्ति तां निशाम् ।**

**अवध्याः पांसुवर्षेण ते भविष्यन्ति नित्यदा ॥ १५ ॥**

**श्रुत्वा नियोगं ब्रह्मर्षेः साऽरजा भार्गवी तदा ।**

**तथेति पितरं प्राह भार्गवं भृशदुःखिता ।**

**इत्युक्त्वा भार्गवो वासमन्यत्र समकारयत् ॥ १६ ॥**

**तच्च राज्यं नरेन्द्रस्य सभृत्यबलवाहनम् ।**

**सप्ताहाद्भस्मसाद्भूतं यथोक्तं ब्रह्मवादिना ॥ १७ ॥**

सत्त्वाः पक्ष्यादयः । एवं चोशनसोनुग्रहेण सरः प्रदेशस्य सुखावहत्वात्सुखवासत्वाच्चात्र तपसे प्रविष्ट इति भावः ॥ १५-१७ ॥

****

**तस्यासौ दण्डविषयो विन्ध्यशैवलयोर्नृप ।**

**शप्तो ब्रह्मर्षिणा तेन वैधर्म्ये सहिते कृते ॥ १८ ॥**

**ततः प्रभृति काकुत्स्थ दण्डकारण्यमुच्यते ।**

**तपस्विनः स्थिता ह्यत्र जनस्थानमतोऽभवत् ॥ १९ ॥**

**एतत्ते सर्वमाख्यातं यन्मां पृच्छसि राघव ।**

**सन्ध्यामुपासितुं वीर समयो ह्यतिवर्तते ॥ २० ॥**

तस्यासौ । व्यत्ययात् षष्ठी । सोसावित्यर्थः । सहिते पूर्णधर्मपूर्णसौख्यसहित इत्यर्थः । कृते कृतयुगे ॥ १८-२० ॥

****

**एते महर्षयः सर्वे पूर्णकुम्भाः समन्ततः ।**

**कृतोदका नरव्याघ्र आदित्यं पर्युपासते ॥ २१ ॥**

कृतोदकाः कृतस्नानादिकर्माण इत्यर्थः ॥ २१ ॥

****

**स तैर्ब्राह्मणमभ्यस्तं सहितैर्ब्रह्मवित्तमैः ।**

**रविरस्तं गतो राम गच्छोदकमुपस्पृश ॥ २२ ॥**

स रविः ब्रह्मवित्तमैः तीर्थसमीपे सहितैः संगतैस्तैर्ऋषिभिरभ्यस्तं ब्राह्मणं ब्रह्ममन्त्रतन्त्रयोगाभ्यासलक्षणपूजां प्राप्येति शेषः ॥ २२ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकाशीतितमः सर्गः ॥ ८१ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने एकाशीतितमः सर्गः ॥ ८१ ॥**
