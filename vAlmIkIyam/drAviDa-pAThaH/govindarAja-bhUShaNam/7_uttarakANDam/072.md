+++
title = "०७२"

+++
**श्रीमद्रामायणे वाल्मीकीये आदिकाव्ये उत्तरकाण्डे द्विसप्ततितमःसर्गः**

वाल्मीक्यभ्यनुज्ञयाऽयोध्यांगतेनशत्रुघ्नेन श्रीरामंप्रति साभिवादनं लवणमारणादिवि -षयकतदाज्ञापरिपालननिवेदनम् ॥ १ ॥ श्रीरामेण स्ववियोगासहिष्णुतया पुनर्मधुरागमनमन -भिरोचयमानस्यशत्रुघ्नस्य ससान्त्वनं पुनर्मधुरानगरप्रेषणम् ॥ २ ॥

**तं शयानं नरव्याघ्रं निद्रा नाभ्यागमत्तदा ।**

**चिन्तयन्तमनेकार्थं रामगीतमनुत्तमम् ॥ १ ॥**

**तस्य शब्दं सुमधुरं तन्त्रीलयसमन्वितम् ।**

**श्रुत्वा रात्रिर्जगामाशु शत्रुघ्नस्य महात्मनः ॥ २ ॥**

**तस्यां निशायां व्युष्टायां कृत्वा पौर्वाह्णिकक्रमम् ।**

**उवाच प्राञ्जलिर्वाक्यं शत्रुघ्नो मुनिपुङ्गवम् ॥ ३ ॥**

**भगवन्द्रष्टुमिच्छामि राघवं रघुनन्दनम् ।**

**त्वयानुज्ञातुमिच्छामि सहैभिः संशितव्रतैः ॥ ४ ॥**

**इत्येवंवादिनं तं तु शत्रुघ्नं शत्रुतापनम् ।**

**वाल्मीकिः संपरिष्वज्य विससर्ज च राघवम् ॥ ५ ॥**

**सोभिवाद्य मुनिश्रेष्ठं रथमारुह्य सुप्रभम् ।**

**अयोध्यामगमत्तूर्णं राघवोत्सुकदर्शनः ॥ ६ ॥**

**स प्रविष्टः पुरीं रम्यां श्रीमानिक्ष्वाकुनन्दनः ।**

**प्रविवेश महाबाहुर्यत्र रामो महाद्युतिः ॥ ७ ॥**

**स राम मन्त्रिमध्यस्थं पूर्णचन्द्रनिभाननम् ।**

**पश्यन्नमरमध्यस्थं सहस्रनयनं यथा ॥ ८ ॥**

**अभिवाद्य महात्मानं ज्वलन्तमिव तेजसा ।**

**उवाच प्राञ्जलिर्वाक्यं रामं सत्यपराक्रमम् ॥ ९ ॥**

**यथाज्ञप्तं महाराज सर्वं तत्कृतवानहम् ।**

**हतः स लवणः पापः पुरी चास्य निवेशिता ॥ १० ॥**

**द्वादशैते गता वर्षास्त्वां विना रघुनन्दन ।**

**नोत्सहेयमहं वस्तुं त्वया विरहितो नृप ॥ ११ ॥**

**स मे प्रसादं काकुत्स्थ कुरुष्वामितविक्रम ।**

**मातृहीनो यथा वत्सो न चिरं प्रवसाम्यहम् ॥ १२ ॥**

राघवं रघुगोत्रापत्यं । रघुनन्दनं रघुकुलनन्दनं । त्वयानुज्ञातमिति तवानुज्ञामित्यर्थः । एभिरिति । मुनिभिरिति शेषः ॥ ४-१२ ॥

****

**एवं ब्रुवाणं शत्रुघ्नं परिष्वज्येदमब्रवीत् ।**

**मा विषादं कृथाः शूर नैतत्क्षत्रियचेष्टितम् ॥ १३ ॥**

**नावसीदन्ति राजानो विप्रवासेषु राघव ।**

**प्रजा नः परिपाल्या हि क्षत्रधर्मेण राघव ॥ १४ ॥**

**काले काले तु मां वीर ह्ययोध्यामवलोकितुम् ।**

**आगच्छ त्वं नरश्रेष्ठ गन्तासि च पुरं तव ॥ १५ ॥**

**ममापि त्वं सुदयितः प्राणैरपि न संशयः ।**

**अवश्यं करणीयं च राज्यस्य परिपालनम् ॥ १६ ॥**

**तस्मात्त्वं वत्स काकुत्स्थ सप्तरात्रमिहावस ।**

**ऊर्ध्वं गन्तासि मधुरां सभृत्यबलवाहनः ॥ १७ ॥**

**रामस्यैतद्वचः श्रुत्वा धर्मयुक्तं मनोगतम् ।**

**शत्रुघ्नो दीनया वाचा बाढमित्येव चाब्रवीत् ॥ १८ ॥**

**सप्तरात्रं च काकुत्स्थो राघवस्य यथाज्ञया ।**

**उष्य तत्र महेष्वासो गमनायोपचक्रमे ॥ १९ ॥**

**आमन्त्र्य तु महात्मानं रामं सत्यपराक्रमम् ।**

**भरतं लक्ष्मणं चैव महारथमुपारुहत् ॥ २० ॥**

**दूरमाभ्यामनुगतो लक्ष्मणेन महात्मना ।**

**भरतेन च शत्रुघ्नो जगामाशु पुरं ततः ॥ २१ ॥**

क्षत्रियचेष्टितं क्षत्र्त्रियविचारः ॥ १३-२१ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे द्विसप्ततितमःसर्गः॥७२ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने द्विसप्ततितमः सर्गः ॥ ७२ ॥**
