+++
title = "०९५"

+++
**श्रीमद्रामायणे वाल्मीकीये आदिकाव्ये उत्तरकाण्डे पञ्चनवतितमः सर्गः**

बहुकालं सभामध्ये कुशलवगीतरामायणं श्रुतवतारामेण रामायणवचनादेव कुशलवयोः सीतासुतत्वविज्ञानम् ॥ १ ॥ तथा प्रत्ययोत्पादनेन लोकापवादापनोदनपूर्वकं निजशुद्धिप्रख्यापनाय शपथकरणे सीताभावावगमाय वाल्मीकिंप्रति दूतप्रेषणम् ॥ २ ॥ दूतमुखाच्छपथकरणे सीताङ्गीकरणश्रवणहृष्टेनरामेण सकलसभास्तारान्प्रति परेद्युः प्रभाते प्रवर्तिष्यमाणसीताशपथदर्शनप्रार्थनापूर्वकं तेषां विसर्जनम् ॥ ३ ॥

**रामो बहून्यहान्येवं तद्गीतं परमं शुभम् ।**

**शुश्राव मुनिभिः सार्धं पार्थिवैः सह वानरैः ॥ १ ॥**

**तस्मिन्गीते तु विज्ञाय सीतापुत्रौ कुशीलवौ ।**

**तस्याः परिषदो मध्ये रामो वचनमब्रवीत् ।**

**दूताञ्शुद्धसमाचारानाहूयात्ममनीषया ॥ २ ॥**

**मद्वचो ब्रूत गच्छध्वमितो भगवतोऽन्तिकम् ॥ ३ ॥**

गीते तु गीत एव । नतु ततः पूर्वं कस्यचिन्मुखादित्यर्थः ॥ २-३ ॥

****

**यदि शुद्धसमाचारा यदि वा वीतकल्मषा ।**

**करोत्विहात्मनः शुद्धिमनुमान्य महामुनिम् ॥ ४ ॥**

महामुनिमनुमान्य महामुनेरनुमतिं कृत्वेत्यर्थः ॥ ४ ॥

****

**छन्दं मुनेश्च विज्ञाय सीतायाश्च मनोगतम् ।**

**प्रत्ययं दातुकामायास्ततः शंसत मे लघु ॥ ५ ॥**

**श्वः प्रभाते तु शपथं मैथिली जनकात्मजा ।**

**करोतु परिषन्मध्ये शोधनार्थं ममैव च ॥ ६ ॥**

**श्रुत्वा तु राघवस्यैतद्वचः परममद्भुतम् ।**

**दूताः संप्रययुर्वाटं यत्रास्ते मुनिपुङ्गवः ॥ ७ ॥**

**ते प्रणम्य महात्मानं ज्वलन्तममितप्रभम् ।**

**ऊचुस्ते रामवाक्यानि मृदूनि मधुराणि च ॥ ८ ॥**

**तेषां तद्व्याहृतं श्रुत्वा रामस्य च मनोगतम् ।**

**विज्ञाय सुमहातेजा मुनिर्वाक्यमथाब्रवीत् ॥ ९ ॥**

**एवं भवतु भद्रं वो यथा वदति राघवः ।**

**तथा करिष्यते सीता दैवतं हि पतिः स्त्रियाः ॥ १० ॥**

छन्दं अभिप्रायं ॥ ५-१० ॥

****

**तथोक्ता मुनिना सर्वे रामदूता महौजसम् ।**

**प्रत्येत्य राघवं क्षिप्रं मुनिवाक्यं बभाषिरे ॥ ११ ॥**

**ततः प्रहृष्टः काकुत्स्थः श्रुत्वा वाक्यं महात्मनः ।**

**ऋषींस्तत्र समेतांश्च राज्ञवैवाभ्यभाषत ॥ १२ ॥**

तभोक्ताइति सीता तथैव करिष्यतीत्युक्ता इत्यर्थः ॥ ११-१२ ॥

****

**भगवन्तः सशिष्या वै सानुगाश्च नराधिपाः ।**

**पश्यन्तु सीताशपथं यश्चैवान्योपि काङ्क्षते ॥ १३ ॥**

**तस्य तद्वचनं श्रुत्वा राघवस्य महात्मनः ।**

**सर्वेषामृषिमुख्यानां साधुवादो महानभूत् ॥ १४ ॥**

**राजानश्च महात्मानं प्रशंसन्ति स राघवम् ।**

**उपपन्नं नरश्रेष्ठ त्वय्येव भुवि नान्यतः ॥ १५ ॥**

**एवं विनिश्रयं कृत्वा श्वोभूत इति राघवः ।**

**विसर्जयामास तदा सर्वांस्ताञ्शत्रुसूदनः ॥ १६ ॥**

**इति संप्रविचार्य राजसिंहः श्वोभूते शपथस्य निश्चयं वै ।**

**विससर्ज मुनीन्नृपांश्च सर्वान्स महात्मा महतो महानुभावः ॥ १७ ॥**

यश्चैवान्योपीति । यश्च पापी पापजल्पः प्राकृतः सोपीत्यर्थः ॥ १३-१७ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पञ्चनवतितमः सर्गः ॥ ९५ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने पञ्चनवतितमः सर्गः ॥ ९५ ॥**
