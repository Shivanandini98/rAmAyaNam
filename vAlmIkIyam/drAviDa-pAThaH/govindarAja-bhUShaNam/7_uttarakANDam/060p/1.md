+++
title = "१"

+++

**प्रक्षिप्तेषु प्रथमः सर्गः ॥ १ ॥**

वसिष्ठादिभिर्मन्त्रिश्रेष्ठैश्चसह प्रभातेसभांप्रविष्टेनरामेण लक्ष्मणंप्रति कार्यार्थिसमाह्वान -चोदना ॥ १ ॥ लक्ष्मणेन द्वारदेशवर्तिनः कार्यार्थिनः रामानुमत्याऽन्तः प्रवेशनम् ॥ २ ॥

**ततः प्रभाते विमले कृत्वा पौर्वाह्णिकीं क्रियाम् ।**

**धर्मासनगतो राजा रामो राजीवलोचनः ॥ १ ॥**

**राजधर्मानवेक्षन्वै ब्राह्मणैर्नैगमैः सह ।**

**पुरोधसा वसिष्ठेन ऋषिणा कश्यपेन च ॥ २ ॥**

**मन्त्रिभिर्व्यवहारज्ञैस्तथाऽन्यैर्धर्मपारगैः ।**

**नीतिज्ञैरथ सभ्यैश्च राजभिः सा समावृता ॥ ३ ॥**

**सभा यथा महेन्द्रस्य यमस्य वरुणस्य च ।**

**शुशुभे राजसिंहस्य रामस्याक्लिष्टकर्मणः ॥ ४ ॥**

**अथ रामोऽब्रवीत्तत्र लक्ष्मणं शुभलक्षणम् ।**

**निर्गच्छ त्वं महाबाहो सुमित्रानन्दवर्धन ।**

**कार्यार्थिनश्च सौमित्रे व्याहर्तुं त्वमुपक्रम ॥ ५ ॥**

**रामस्य भाषितं श्रुत्वा लक्ष्मणः शुभलक्षणः ।**

**द्वारदेशमुपागम्य कार्यिणश्चाह्वयत्स्वयम् ॥ ६ ॥**

**न कश्चिदब्रवीत्तत्र मम कार्यमिहाद्य वै ।**

**नाधयो व्याधयश्चैव रामे राज्यं प्रशासति ॥ ७ ॥**

**पक्वसस्या वसुमती सर्वौषधिसमन्विता ।**

**न बालो म्रियते तत्र न युवा नच मध्यमः ॥ ८ ॥**

**धर्मेण शासितं सर्वं न च बाधा विधीयते ।**

**दृश्यते न च कार्यार्थी रामे राज्यं प्रशासति ॥ ९ ॥**

**लक्ष्मणः प्राञ्जलिर्भूत्वा रामायैवं न्यवेदयत् ॥ १० ॥**

**अथ रामः प्रसन्नात्मा सौमित्रिमिदमब्रवीत् ।**

**भूय एव तु गच्छ त्वं कार्यिणः प्रविचारय ॥ ११ ॥**

**सम्यक्प्रणीतया नीत्या नाधर्मो विद्यते क्वचित् ।**

**तस्माद्राजभयात्सर्वे रक्षन्तीव परस्परम् ॥ १२ ॥**

**बाणा इव मया मुक्ता इह रक्षन्ति मे प्रजाः ।**

**तथापि त्वं महाबाहो प्रजा रक्षस्व तत्परः ॥ १३ ॥**

**एवमुक्तस्तु सौमित्रिर्निर्जगाम नृपालयात् ।**

**अपश्यद्वारदेशे वै श्वानं तावदवस्थितम् ॥ १४ ॥**

**तमेव वीक्षमाणं वै विक्रोशन्तं मुहुर्मुहुः ।**

**दृष्ट्वाऽथ लक्ष्मणस्तं वै पप्रच्छाथ स वीर्यवान् ॥ १५ ॥**

**किं ते कार्यं महाभाग ब्रूहि विस्रब्धमानसः ।**

**लक्ष्मणस्य वचः श्रुत्वा सारमेयोऽभ्यभाषत ॥ १६ ॥**

**सर्वभूतशरण्याय रामायाक्लिष्टकर्मणे ।**

**भयेष्वभयदात्रे च तस्मै वक्तुं समुत्सहे ॥ १७ ॥**

**एतच्छ्रुत्वा तु वचनं सारमेयस्य लक्ष्मणः ।**

**राघवाय तदाख्यातुं प्रविवेशालयं शुभम् ॥ १८ ॥**

**निवेद्य रामस्य पुनर्निर्जगाम नृपालयात् ।**

**वक्तव्यं यदि ते किंचित्तत्त्वं ब्रूहि नृपाय वै ।**

**लक्ष्मणस्य वचः श्रुत्वा सारमेयोऽभ्यभाषत ॥ १९ ॥**

**देवागारे नृपागारे द्विजवेश्मसु वै तथा ।**

**वह्निः शतक्रतुश्चैव सूर्यो वायुश्च तिष्ठति ॥ २० ॥**

**नात्र योग्यास्तु सौमित्रे योनीनामधमा वयम् ।**

**प्रवेष्टुं नात्र शक्ष्यामो धर्मो विग्रहवान्नृपः ॥ २१ ॥**

**सत्यवादी रणपटुः सर्वभूतहिते रतः ।**

**षाड्गुण्यस्य पदं वेत्ति नीतिकर्ता स राघवः ॥ २२ ॥**

**सर्वज्ञः सर्वदर्शी च रामो रमयतांवरः ॥ २३ ॥**

**स सोमः स च मृत्युश्च स यमो धनदस्तथा ।**

**वह्निः शतक्रतुश्चैव सूर्यो वै वरुणस्तथा ॥ २४ ॥**

**तस्य त्वं ब्रूहि सौमित्रे प्रजापालः स राघवः ।**

**अनाज्ञप्तस्तु सौमित्रे प्रवेष्टुं नेच्छयाम्यहम् ॥ २५ ॥**

**आनृशंस्यान्महाभागः प्रविवेश महाद्युतिः ।**

**नृपालयं प्रविश्याथ लक्ष्मणो वाक्यमब्रवीत् ॥ २६ ॥**

**श्रूयतां मम विज्ञाप्यं कौसल्यानन्दवर्धन ।**

**यन्मयोक्तं महाबाहो तव शासनजं विभो ।**

**श्वा वै ते तिष्ठते द्वारि कार्यार्थी समुपागतः ॥ २७ ॥**

**लक्ष्मणस्य वचः श्रुत्वा रामो वचनमब्रवीत् ।**

**संप्रवेशय वै क्षिप्रं कार्यार्थी योत्र तिष्ठति ॥ २८ ॥**

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अधिकपाठे प्रथमः सर्गः ॥ १ ॥**

