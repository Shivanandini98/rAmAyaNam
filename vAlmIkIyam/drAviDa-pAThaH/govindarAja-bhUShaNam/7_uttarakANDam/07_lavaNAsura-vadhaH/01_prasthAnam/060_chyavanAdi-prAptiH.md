+++
title = "०६० च्यवनादि-प्राप्तिः"

+++

<details open><summary>विश्वास-प्रस्तुतिः</summary>

श्रीमद्रामायणे वाल्मीकीये आदिकाव्ये उत्तरकाण्डे षष्टितमः सर्गः
</details>

<details><summary>मूलम्</summary>

श्रीमद्रामायणे वाल्मीकीये आदिकाव्ये उत्तरकाण्डे षष्टितमः सर्गः
</details>

<details><summary>विषयाः</summary>

कदाचन भद्रासनम् अलं-कुर्वाणे राम-भद्रे  
सुमन्त्रेण तं प्रति च्यवन-मुख-मुनि-गणस्य  
तद्-दिदृक्षया द्वार-देशावस्थान-निवेदनम् ॥ १ ॥  
रामेण स्व-चोदनया सुमन्त्र--प्रवेशितानां मुनीनां  
सत्कार-पूर्वकं तान् प्रति तत्-कार्य-करण-प्रतिज्ञान-पूर्वकं कार्य-प्रश्नः ॥ २ ॥  
मुनिभिस् तत्-प्रतिज्ञा-मात्रान् निज-कार्य-निष्पत्ति-निर्धारणेन हर्षाद् राम-प्रशंसनम् ॥ ३ ॥
</details>

<details open><summary>विश्वास-प्रस्तुतिः</summary>

तयोः संवदतोरेवं रामलक्ष्मणयोस्तदा ।  
वासन्तिकी निशा प्राप्ता न शीता न च घर्मदा ॥ १ ॥  
ततः प्रभाते विमले कृतपौर्वाह्णिकक्रियः ।  
अभिचक्राम काकुत्स्थो दर्शनं पौरकार्यवित् ॥ २ ॥
</details>

<details><summary>मूलम्</summary>

तयोः संवदतोरेवं रामलक्ष्मणयोस्तदा ।  
वासन्तिकी निशा प्राप्ता न शीता न च घर्मदा ॥ १ ॥  
ततः प्रभाते विमले कृतपौर्वाह्णिकक्रियः ।  
अभिचक्राम काकुत्स्थो दर्शनं पौरकार्यवित् ॥ २ ॥
</details>

तयोरित्यादि ॥ वासन्तिकी वसन्ते भवा । एवं । प्रतिदिवसं संवदतोर्धर्मसंवादं कुर्वतोः । तत्पूर्वं प्रजारक्षणं कुर्वतोरिति शेषः । वासन्तिकी निशा प्राप्तेति । कालान्तर इति शेषः । एतेन वसन्ते समानीता देवी पुनर्वसन्ते त्यक्तेति सूचयति । इदं च कालवचनमृषिकार्योचितत्वप्रदर्शनार्थम् ॥ १-२ ॥

<details open><summary>विश्वास-प्रस्तुतिः</summary>

ततः सुमन्त्रस्त्वागम्य राघवं वाक्यमब्रवीत् ।  
एते प्रतिहता राजन्द्वारि तिष्ठन्ति तापसाः ॥ ३ ॥
</details>

<details><summary>मूलम्</summary>

ततः सुमन्त्रस्त्वागम्य राघवं वाक्यमब्रवीत् ।  
एते प्रतिहता राजन्द्वारि तिष्ठन्ति तापसाः ॥ ३ ॥
</details>

द्वारि प्रतिहताः निरुद्धा इत्यर्थः ॥ ३ ॥

<details open><summary>विश्वास-प्रस्तुतिः</summary>

भार्गवच्यवनं चैव पुरस्कृत्य महर्षयः ।  
दर्शनं ते महाराज्ञश्चोदयन्ति कृतत्वराः ।  
प्रीयमाणा नरव्याघ्र यमुनातीरवासिनः ॥ ४ ॥
</details>

<details><summary>मूलम्</summary>

भार्गवच्यवनं चैव पुरस्कृत्य महर्षयः ।  
दर्शनं ते महाराज्ञश्चोदयन्ति कृतत्वराः ।  
प्रीयमाणा नरव्याघ्र यमुनातीरवासिनः ॥ ४ ॥
</details>

भृगोर्गोत्रापत्यं भार्गवः स चासौ च्यवनश्च तं । महाराज्ञः महाराजस्य । दर्शनं प्रति अस्मदादीन चोदयन्ति प्रेरयन्ति । महाराज्ञश्चोदयन्तीति च पाठः ॥ ४ ॥

<details open><summary>विश्वास-प्रस्तुतिः</summary>

तस्य तद्वचनं श्रुत्वा रामः प्रोवाच धर्मवित् ।  
प्रवेश्यन्तां महाभागा भार्गवप्रमुखा द्विजाः ॥ ५ ॥  
राज्ञस्त्वाज्ञां पुरस्कृत्य द्वाःस्थो मृर्ध्नि कृताञ्जलिः ।  
प्रवेशयामास तदा तापसान्त्सुदुरासदान् ॥ ६ ॥
</details>

<details><summary>मूलम्</summary>

तस्य तद्वचनं श्रुत्वा रामः प्रोवाच धर्मवित् ।  
प्रवेश्यन्तां महाभागा भार्गवप्रमुखा द्विजाः ॥ ५ ॥  
राज्ञस्त्वाज्ञां पुरस्कृत्य द्वाःस्थो मृर्ध्नि कृताञ्जलिः ।  
प्रवेशयामास तदा तापसान्त्सुदुरासदान् ॥ ६ ॥
</details>

भार्गवप्रमुखाः च्यवनप्रमुखाः ॥ ५-६ ॥

<details open><summary>विश्वास-प्रस्तुतिः</summary>

शतं समधिकं तत्र दीप्यमानं स्वतेजसा ।  
प्रविष्टं राजभवनं तापसानां महात्मनाम् ॥ ७ ॥  
ते द्विजाः पूर्णकलशैः सर्वतीर्थाम्बुसत्कृतैः ।  
गृहीत्वा फलमूलं च रामस्याभ्याहरन्बहु ॥ ८ ॥  
प्रतिगृह्य तु तत्सर्वं रामः प्रीति पुरस्कृतः ।  
तीर्थोदकानि सर्वाणि फलानि विविधानि च ॥ ९ ॥  
उवाच च महाबाहुः सर्वानेव महामुनीन् ।  
इमान्यासनमुख्यानि यथार्हमुपविश्यताम् ॥ १० ॥  
रामस्य भाषितं श्रुत्वा सर्व एव महर्षयः ।  
बृसीषु रुचिराख्यासु निषेदुः काञ्चनीषु ते ॥ ११ ॥  
उपविष्टानृषींस्तत्र दृष्ट्वा परपुरञ्जयः ।  
प्रयतः प्राञ्जलिर्भूत्वा राघवो वाक्यमनवीत् ॥ १२ ॥
</details>

<details><summary>मूलम्</summary>

शतं समधिकं तत्र दीप्यमानं स्वतेजसा ।  
प्रविष्टं राजभवनं तापसानां महात्मनाम् ॥ ७ ॥  
ते द्विजाः पूर्णकलशैः सर्वतीर्थाम्बुसत्कृतैः ।  
गृहीत्वा फलमूलं च रामस्याभ्याहरन्बहु ॥ ८ ॥  
प्रतिगृह्य तु तत्सर्वं रामः प्रीति पुरस्कृतः ।  
तीर्थोदकानि सर्वाणि फलानि विविधानि च ॥ ९ ॥  
उवाच च महाबाहुः सर्वानेव महामुनीन् ।  
इमान्यासनमुख्यानि यथार्हमुपविश्यताम् ॥ १० ॥  
रामस्य भाषितं श्रुत्वा सर्व एव महर्षयः ।  
बृसीषु रुचिराख्यासु निषेदुः काञ्चनीषु ते ॥ ११ ॥  
उपविष्टानृषींस्तत्र दृष्ट्वा परपुरञ्जयः ।  
प्रयतः प्राञ्जलिर्भूत्वा राघवो वाक्यमनवीत् ॥ १२ ॥
</details>

समधिकं अधिकसहितम् ॥ ७-१२ ॥

<details open><summary>विश्वास-प्रस्तुतिः</summary>

किमागमन कार्यं वः किं करोमि समाहितः ।  
आज्ञाप्योऽहं महर्षीणां सर्वकामकरः सुखम् ॥ १३ ॥  
इदं राज्यं च सकलं जीवितं च हृदि स्थितम् ।  
सर्वमेतद्विजार्थं मे सत्यमेतद्ब्रवीमि वः ॥ १४ ॥
</details>

<details><summary>मूलम्</summary>

किमागमन कार्यं वः किं करोमि समाहितः ।  
आज्ञाप्योऽहं महर्षीणां सर्वकामकरः सुखम् ॥ १३ ॥  
इदं राज्यं च सकलं जीवितं च हृदि स्थितम् ।  
सर्वमेतद्विजार्थं मे सत्यमेतद्ब्रवीमि वः ॥ १४ ॥
</details>

किं करोमि किं कुर्यां । सर्वकामकरः सर्वाभीष्टसाधकः ॥ १३-१४ ॥

<details open><summary>विश्वास-प्रस्तुतिः</summary>

तस्य तद्वचनं श्रुत्वा साधुकारो महानभूत् ।  
ऋषीणामुग्रतपसां यमुनातीरवासिनाम् ॥ १५ ॥
</details>

<details><summary>मूलम्</summary>

तस्य तद्वचनं श्रुत्वा साधुकारो महानभूत् ।  
ऋषीणामुग्रतपसां यमुनातीरवासिनाम् ॥ १५ ॥
</details>

साधुकारः साधु साध्विति संभाषणम् ॥ १५

<details open><summary>विश्वास-प्रस्तुतिः</summary>

ऊचुश्च ते महात्मानो हर्षेण महताऽऽवृताः ।  
उपपन्नं नरश्रेष्ठ तवैव भुवि नान्यतः ॥ १६ ॥
</details>

<details><summary>मूलम्</summary>

ऊचुश्च ते महात्मानो हर्षेण महताऽऽवृताः ।  
उपपन्नं नरश्रेष्ठ तवैव भुवि नान्यतः ॥ १६ ॥
</details>

॥ नान्यतः नान्यस्य ॥ १६ ॥

<details open><summary>विश्वास-प्रस्तुतिः</summary>

बहवः पार्थिवा राजन्नतिक्रान्ता महाबलाः ।  
कार्यस्य गौरवं मत्वा प्रतिज्ञां नाभ्यरोचयन् ॥ १७ ॥  
त्वया पुनर्ब्राह्मण गौरवादियं कृता प्रतिज्ञा ह्यनवेक्ष्य कारणम् ।  
ततश्च कर्ता ह्यसि नात्र संशयो महाभयात्रातुमृषींस्त्वमर्हसि ॥ १८ ॥
</details>

<details><summary>मूलम्</summary>

बहवः पार्थिवा राजन्नतिक्रान्ता महाबलाः ।  
कार्यस्य गौरवं मत्वा प्रतिज्ञां नाभ्यरोचयन् ॥ १७ ॥  
त्वया पुनर्ब्राह्मण गौरवादियं कृता प्रतिज्ञा ह्यनवेक्ष्य कारणम् ।  
ततश्च कर्ता ह्यसि नात्र संशयो महाभयात्रातुमृषींस्त्वमर्हसि ॥ १८ ॥
</details>

कार्यस्य गौरवं मत्वा ततः पूर्वं करिष्यामीति प्रतिज्ञां नाभ्यरोचयन् न कुर्वन्ति । अशक्यनियोगापत्तिभयादिति शेषः ॥ १७-१८ ॥

<details open><summary>विश्वास-प्रस्तुतिः</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे षष्टितमः सर्गः ॥ ६० ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने षष्टितमः सर्गः ॥ ६० ॥
</details>

<details><summary>मूलम्</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे षष्टितमः सर्गः ॥ ६० ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने षष्टितमः सर्गः ॥ ६० ॥
</details>

