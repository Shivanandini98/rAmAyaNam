+++
title = "०३८ राज-प्रेषणम्"

+++

<details open><summary>विश्वास-प्रस्तुतिः</summary>

श्रीमद्रामायणे वाल्मीकीये आदिकाव्ये उत्तरकाण्डे अष्टत्रिंशः सर्गः
</details>

<details><summary>मूलम्</summary>

श्रीमद्रामायणे वाल्मीकीये आदिकाव्ये उत्तरकाण्डे अष्टत्रिंशः सर्गः
</details>

<details><summary>विषयाः</summary>

रामेण स्वाभिषेकावलोकन-कुतुक-समागत-नाना-देशाधिपानां तत्-तन्-नगरं प्रतिप्रेषणम् ॥ १ ॥
</details>

<details open><summary>विश्वास-प्रस्तुतिः</summary>

एवमास्ते महाबाहुरहन्यहनि राघवः ।  
प्रशासत्सर्वकार्याणि पौरजानपदेषु च ॥ १ ॥  
ततः कतिपयाहस्सु वैदेहं मिथिलाधिपम् ।  
राघवः प्राञ्जलिर्भूत्वा वाक्यमेतदुवाच ह ॥ २ ॥
</details>

<details><summary>मूलम्</summary>

एवमास्ते महाबाहुरहन्यहनि राघवः ।  
प्रशासत्सर्वकार्याणि पौरजानपदेषु च ॥ १ ॥  
ततः कतिपयाहस्सु वैदेहं मिथिलाधिपम् ।  
राघवः प्राञ्जलिर्भूत्वा वाक्यमेतदुवाच ह ॥ २ ॥
</details>

अथ सामन्तराजविसर्जनं-एवमित्यादि ॥ एवं पूर्वोक्तप्रकारेण । सर्वोपास्यमान इत्यर्थः । प्रशासदिति शत्रन्तं पदम् ॥ १-२ ॥

<details open><summary>विश्वास-प्रस्तुतिः</summary>

भवान्हि गतिरव्यग्रा भवता पालिता वयम् ।  
भवतस्तेजसोग्रेण रावणो निहतो मया ॥ ३ ॥  
इक्ष्वाकूणां च सर्वेषां मैथिलानां च सर्वशः ।  
अतुलाः प्रीतयो राजन्संबन्धकपुरोगमाः ॥ ४ ॥
</details>

<details><summary>मूलम्</summary>

भवान्हि गतिरव्यग्रा भवता पालिता वयम् ।  
भवतस्तेजसोग्रेण रावणो निहतो मया ॥ ३ ॥  
इक्ष्वाकूणां च सर्वेषां मैथिलानां च सर्वशः ।  
अतुलाः प्रीतयो राजन्संबन्धकपुरोगमाः ॥ ४ ॥
</details>

भवान्हि गतिरव्यग्रेति । अचला प्रतिष्ठेत्यर्थः । भवता पालिता इति । कन्याप्रदानादिना परिपालितवंशा इत्यर्थः । तेजसा तपोवीर्येण । पाविता इति च पाठः ॥ ३-४ ॥

<details open><summary>विश्वास-प्रस्तुतिः</summary>

तद्भवान्त्स्वपुरीं यातु रत्नान्यादाय पार्थिव ।  
भरतश्च सहायार्थं पृष्ठतस्तेऽनुयास्यति ॥ ५ ॥
</details>

<details><summary>मूलम्</summary>

तद्भवान्त्स्वपुरीं यातु रत्नान्यादाय पार्थिव ।  
भरतश्च सहायार्थं पृष्ठतस्तेऽनुयास्यति ॥ ५ ॥
</details>

रत्नानि अस्माभिर्दीयमानानि उत्तमवस्तूनि ॥ ५ ॥

<details open><summary>विश्वास-प्रस्तुतिः</summary>

स तथेति नृपः कृत्वा राघवं वाक्यमब्रवीत् ।  
प्रीतोस्मि भवतो राजन्दर्शनेन नयेन च ॥ ६ ॥
</details>

<details><summary>मूलम्</summary>

स तथेति नृपः कृत्वा राघवं वाक्यमब्रवीत् ।  
प्रीतोस्मि भवतो राजन्दर्शनेन नयेन च ॥ ६ ॥
</details>

तथेति कृत्वा तथास्त्वित्यङ्गीकृत्येत्यर्थः ॥ ६ ॥

<details open><summary>विश्वास-प्रस्तुतिः</summary>

यान्येतानि तु रत्नानि मदर्थं संचितानि वै ।  
दुहित्रे तानि वै राजन्सर्वाण्येव ददामि च ॥ ७ ॥  
एवमुक्त्वा तु काकुत्स्थं जनको हृष्टमानसः ।  
प्रययौ मिथिलां श्रीमांस्तमनुज्ञाय राघवम् ॥ ८ ॥
</details>

<details><summary>मूलम्</summary>

यान्येतानि तु रत्नानि मदर्थं संचितानि वै ।  
दुहित्रे तानि वै राजन्सर्वाण्येव ददामि च ॥ ७ ॥  
एवमुक्त्वा तु काकुत्स्थं जनको हृष्टमानसः ।  
प्रययौ मिथिलां श्रीमांस्तमनुज्ञाय राघवम् ॥ ८ ॥
</details>

मदर्थं मत्प्री- तिदानार्थम् ॥ ७-८ ॥

<details open><summary>विश्वास-प्रस्तुतिः</summary>

ततः प्रयाते जनके केकयं मातुलं प्रभुः ।  
राघवः प्राञ्जलिर्भूत्वां वाक्यमेतदुवाच ह ॥ ९ ॥
</details>

<details><summary>मूलम्</summary>

ततः प्रयाते जनके केकयं मातुलं प्रभुः ।  
राघवः प्राञ्जलिर्भूत्वां वाक्यमेतदुवाच ह ॥ ९ ॥
</details>

केकयं मातुलमिति युधाजितमित्यर्थः ॥ ९ ॥

<details open><summary>विश्वास-प्रस्तुतिः</summary>

इदं राज्यमहं चैव भरतश्च सलक्ष्मणः ।  
आयत्तास्त्वं हि नो राजन्गतिश्च पुरुषर्षभ ॥ १० ॥
</details>

<details><summary>मूलम्</summary>

इदं राज्यमहं चैव भरतश्च सलक्ष्मणः ।  
आयत्तास्त्वं हि नो राजन्गतिश्च पुरुषर्षभ ॥ १० ॥
</details>

आयत्ताः । त्वयीति शेषः । गतिः आपद्बन्धुरित्यर्थः ॥ १० ॥

<details open><summary>विश्वास-प्रस्तुतिः</summary>

राजाऽपि वृद्धः संतापं त्वदर्थमुपयास्यति ।  
तस्माद्गमनमद्यैव रोचते तव पार्थिव ॥ ११ ॥
</details>

<details><summary>मूलम्</summary>

राजाऽपि वृद्धः संतापं त्वदर्थमुपयास्यति ।  
तस्माद्गमनमद्यैव रोचते तव पार्थिव ॥ ११ ॥
</details>

राजा केकयः ॥ ११ ॥

<details open><summary>विश्वास-प्रस्तुतिः</summary>

लक्ष्मणेनानुयात्रेण पृष्ठतोऽनुगमिष्यते ।  
धनमादाय विपुलं रत्नानि विविधानि च ॥ १२ ॥  
युधाजित्तु तथेत्याह गमनं प्रति राघवम् ।  
रत्नानि च धनं चैव त्वय्येवाक्षय्यमस्त्विति ॥ १३ ॥
</details>

<details><summary>मूलम्</summary>

लक्ष्मणेनानुयात्रेण पृष्ठतोऽनुगमिष्यते ।  
धनमादाय विपुलं रत्नानि विविधानि च ॥ १२ ॥  
युधाजित्तु तथेत्याह गमनं प्रति राघवम् ।  
रत्नानि च धनं चैव त्वय्येवाक्षय्यमस्त्विति ॥ १३ ॥
</details>

अनुयात्रेण अनुयात्रोपचाररूपेण अनुयात्रानुरूपोपचारार्थ । अनुगमिष्यते । भवानिति शेषः । लक्ष्मणस्त्वनुयात्रार्थं पृष्ठतोनुगमिष्यतीतिपाठः ॥ १२-१३ ॥

<details open><summary>विश्वास-प्रस्तुतिः</summary>

प्रदक्षिणं स राजानं कृत्वा केकयवर्धनः ।  
रामेण हि कृतः पूर्वमभिवाद्य प्रदक्षिणम् ॥ १४ ॥
</details>

<details><summary>मूलम्</summary>

प्रदक्षिणं स राजानं कृत्वा केकयवर्धनः ।  
रामेण हि कृतः पूर्वमभिवाद्य प्रदक्षिणम् ॥ १४ ॥
</details>

रामेण पूर्वमभिवाद्य प्रदक्षिणं कृतः केकयवर्धनः राजानं रामं प्रदक्षिणीकृत्य प्रयातः। रामस्य मूर्धाभिषिक्तत्वाज्येष्ठेन मातुलेनापि रामं प्रति प्रदक्षिणादिकरणम् ॥ १४ ॥

<details open><summary>विश्वास-प्रस्तुतिः</summary>

लक्ष्मणेन सहायेन प्रयातः केकयेश्वरः ।  
हतेऽसुरे यथा वृत्रे विष्णुना सह वासवः ॥ १५ ॥  
तं विसृज्य ततो रामो वयस्यमकुतोभयम् ।  
प्रतर्दनं काशिपतिं परिष्वज्येदमब्रवीत् ॥ १६ ॥
</details>

<details><summary>मूलम्</summary>

लक्ष्मणेन सहायेन प्रयातः केकयेश्वरः ।  
हतेऽसुरे यथा वृत्रे विष्णुना सह वासवः ॥ १५ ॥  
तं विसृज्य ततो रामो वयस्यमकुतोभयम् ।  
प्रतर्दनं काशिपतिं परिष्वज्येदमब्रवीत् ॥ १६ ॥
</details>

वृत्रे हते सति विष्णुना उपेन्द्रेण सह स्थितो वासवः यथा विसृजति तथा लक्ष्मणमनुयात्रार्थं विसृज्येत्यर्थः ॥ १५-१६ ॥

<details open><summary>विश्वास-प्रस्तुतिः</summary>

दर्शिता भवता प्रीतिर्दर्शितं सौहृदं परम् ।  
उद्योगश्च कृतो राजन्भरतेन त्वया सह ॥ १७ ॥
</details>

<details><summary>मूलम्</summary>

दर्शिता भवता प्रीतिर्दर्शितं सौहृदं परम् ।  
उद्योगश्च कृतो राजन्भरतेन त्वया सह ॥ १७ ॥
</details>

यस्मात्त्वया भरतेन सह मम रणसहायार्थमुद्योगः कृतः । यस्माद्भवता परमा प्रीतिर्दृर्शिता परं सौहार्दं च दर्शितं । अनेनानुवादेन रावणसंहारार्थं काशीराजेन संगतमिति सिद्धम् ॥ १७ ॥

<details open><summary>विश्वास-प्रस्तुतिः</summary>

तद्भवानद्य काशेय पुरीं वाराणसीं व्रज ।  
रमणीयां त्वया गुप्तां सुप्रकाशां सुतोरणाम् ॥ १८ ॥
</details>

<details><summary>मूलम्</summary>

तद्भवानद्य काशेय पुरीं वाराणसीं व्रज ।  
रमणीयां त्वया गुप्तां सुप्रकाशां सुतोरणाम् ॥ १८ ॥
</details>

काशेय काशीदेशे भव । ढग्भाव आर्षः ॥ १८ ॥

<details open><summary>विश्वास-प्रस्तुतिः</summary>

एतावदुक्त्वा चोत्थाय काकुत्स्थः परमासनात् ।  
पर्यष्वजत धर्मात्मा निरन्तरमुरोगतम् ।  
विसर्जयामास तदा कौसल्यानन्दवर्धनः ॥ १९ ॥  
राघवेणाभ्यनुज्ञातः काशीशोप्यकुतोभयः ।  
वाराणसीं ययौ तूर्णं राघवेण विसर्जितः ॥ २० ॥
</details>

<details><summary>मूलम्</summary>

एतावदुक्त्वा चोत्थाय काकुत्स्थः परमासनात् ।  
पर्यष्वजत धर्मात्मा निरन्तरमुरोगतम् ।  
विसर्जयामास तदा कौसल्यानन्दवर्धनः ॥ १९ ॥  
राघवेणाभ्यनुज्ञातः काशीशोप्यकुतोभयः ।  
वाराणसीं ययौ तूर्णं राघवेण विसर्जितः ॥ २० ॥
</details>

उरोगतं यथा भवति तथा निरन्तरं गाढं पर्यध्वजत ॥ १९-२० ॥

<details open><summary>विश्वास-प्रस्तुतिः</summary>

विसृज्य तं काशिपतिं त्रिशतं पृथिवीपतीन् ।  
प्रहसन्राघवो वाक्यमुवाच मधुराक्षरम् ॥ २१ ॥
</details>

<details><summary>मूलम्</summary>

विसृज्य तं काशिपतिं त्रिशतं पृथिवीपतीन् ।  
प्रहसन्राघवो वाक्यमुवाच मधुराक्षरम् ॥ २१ ॥
</details>

प्रहसन्निति । त्रिशतसंख्याकपृथिवीपतिदर्शनजसंतोषात्प्रहासः ॥ २१ ॥

<details open><summary>विश्वास-प्रस्तुतिः</summary>

भवतां प्रीतिरव्यंग्रा तेजसा परिरक्षिता ।  
धर्मश्च नियतो नित्यं सत्यं च भवतां सदा ॥ २२ ॥  
युष्माकं चानुभावेन तेजसा च महात्मनाम् ।  
हतो दुरात्मा दुर्बुद्धी रावणो राक्षसाधमः ॥ २३ ॥  
हेतुमात्रमहं तत्र भवतां तेजसा हतः ।  
रावणः सगणो युद्धे सपुत्रामात्यबान्धवः ॥ २४ ॥
</details>

<details><summary>मूलम्</summary>

भवतां प्रीतिरव्यंग्रा तेजसा परिरक्षिता ।  
धर्मश्च नियतो नित्यं सत्यं च भवतां सदा ॥ २२ ॥  
युष्माकं चानुभावेन तेजसा च महात्मनाम् ।  
हतो दुरात्मा दुर्बुद्धी रावणो राक्षसाधमः ॥ २३ ॥  
हेतुमात्रमहं तत्र भवतां तेजसा हतः ।  
रावणः सगणो युद्धे सपुत्रामात्यबान्धवः ॥ २४ ॥
</details>

भवतां तेजसा अव्यग्रा प्रतिष्ठिता प्रीतिः वनाय निर्गतस्य मे पुनश्चागत्यानुभवयोग्यतया परिरक्षिता । भवतां तेजसा धर्मश्च नियतः । सत्यं च नियतम् ॥ २२-२४ ॥

<details open><summary>विश्वास-प्रस्तुतिः</summary>

भवन्तश्च समानीता भरतेन महात्मना ।  
श्रुत्वा जनकराजस्य काननात्तनयां हृताम् ॥ २५ ॥  
उद्युक्तानां च सर्वेषां पार्थिवानां महात्मनाम् ।  
कालो व्यतीतः सुमहान्गमनं रोचयाम्यतः ॥ २६ ॥  
प्रत्यूचुस्तं च राजानो हर्षेण महता वृताः ।  
दिष्ट्या त्वं विजयी राम स्वराज्येऽपि प्रतिष्ठितः ॥ २७ ॥
</details>

<details><summary>मूलम्</summary>

भवन्तश्च समानीता भरतेन महात्मना ।  
श्रुत्वा जनकराजस्य काननात्तनयां हृताम् ॥ २५ ॥  
उद्युक्तानां च सर्वेषां पार्थिवानां महात्मनाम् ।  
कालो व्यतीतः सुमहान्गमनं रोचयाम्यतः ॥ २६ ॥  
प्रत्यूचुस्तं च राजानो हर्षेण महता वृताः ।  
दिष्ट्या त्वं विजयी राम स्वराज्येऽपि प्रतिष्ठितः ॥ २७ ॥
</details>

भवन्तश्च समानीताः संमिलिताः ॥ २५-२७ ॥

<details open><summary>विश्वास-प्रस्तुतिः</summary>

दिष्ट्या प्रत्याहृता सीता दिष्ट्या शत्रुः पराजितः ।  
एष नः परमः काम एषा नः प्रीतिरुत्तमा ॥ २८ ॥  
यत्वां विजयिनं राम पश्यामो हतशात्रवम् ।  
एतत्त्वय्युपपन्नं च यदस्मांस्त्वं प्रशंससे ॥ २९ ॥  
प्रशंसार्ह न जानीमः प्रशंसां वक्तुमीदृशीम् ।  
आपृच्छामो गमिष्यामो हृदिस्यो नः सदा भवान् ॥ ३० ॥  
वर्तामहे महाबाहो प्रीत्याऽत्र महता वृत्ताः ।  
भवेच्च ते महाराज प्रीतिरस्मासु नित्यदा ॥ ३१ ॥
</details>

<details><summary>मूलम्</summary>

दिष्ट्या प्रत्याहृता सीता दिष्ट्या शत्रुः पराजितः ।  
एष नः परमः काम एषा नः प्रीतिरुत्तमा ॥ २८ ॥  
यत्वां विजयिनं राम पश्यामो हतशात्रवम् ।  
एतत्त्वय्युपपन्नं च यदस्मांस्त्वं प्रशंससे ॥ २९ ॥  
प्रशंसार्ह न जानीमः प्रशंसां वक्तुमीदृशीम् ।  
आपृच्छामो गमिष्यामो हृदिस्यो नः सदा भवान् ॥ ३० ॥  
वर्तामहे महाबाहो प्रीत्याऽत्र महता वृत्ताः ।  
भवेच्च ते महाराज प्रीतिरस्मासु नित्यदा ॥ ३१ ॥
</details>

हतशात्रवं हतशत्रुम् ॥ २८-३१ ॥

<details open><summary>विश्वास-प्रस्तुतिः</summary>

बाढमित्येव राजानो हर्षेण परमन्विताः ।  
ऊचुः प्राञ्जलयः सर्वे राघवं गमनोत्सुकाः ॥ ३२ ॥  
\[ दिष्ट्या ते कमलवरेक्षणं सुनासं ताम्रोष्ठं सुखमतिशोभि शुक्लदन्तम् ।  
पश्यामो विजयमहाहवेषु नित्यं भ्राजन्तं निशि शरदीव पूर्णचन्द्रम् ॥ ३३ ॥  
पूजिताश्च त्वया राम मानिताश्च विशेषतः ।  
गमिष्यामो महाराज स्वं स्वं देशं रघूत्तम ॥ ३४ ॥\]  
पूजिताश्चैव रामेण जग्मुर्देशान्स्वकान्स्वकान् ॥ ३५ ॥
</details>

<details><summary>मूलम्</summary>

बाढमित्येव राजानो हर्षेण परमन्विताः ।  
ऊचुः प्राञ्जलयः सर्वे राघवं गमनोत्सुकाः ॥ ३२ ॥  
\[ दिष्ट्या ते कमलवरेक्षणं सुनासं ताम्रोष्ठं सुखमतिशोभि शुक्लदन्तम् ।  
पश्यामो विजयमहाहवेषु नित्यं भ्राजन्तं निशि शरदीव पूर्णचन्द्रम् ॥ ३३ ॥  
पूजिताश्च त्वया राम मानिताश्च विशेषतः ।  
गमिष्यामो महाराज स्वं स्वं देशं रघूत्तम ॥ ३४ ॥\]  
पूजिताश्चैव रामेण जग्मुर्देशान्स्वकान्स्वकान् ॥ ३५ ॥
</details>

बाढमित्येवेति ॥ रामेणोक्ता इति शेषः । गमिष्याम इत्यूचुरिति पूर्वेणान्वयः ॥ ३२-३५ ॥

<details open><summary>विश्वास-प्रस्तुतिः</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अष्टत्रिंशः सर्गः ॥ ३८ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने अष्टत्रिंशः सर्गः ॥ ३८ ॥
</details>

<details><summary>मूलम्</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अष्टत्रिंशः सर्गः ॥ ३८ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने अष्टत्रिंशः सर्गः ॥ ३८ ॥
</details>

