+++
title = "०९०"

+++
**श्रीमद्रामायणे वाल्मीकीये आदिकाव्ये उत्तरकाण्डे नवतितमः सर्गः**

इलेराजनि पुनःपर्यायेणपुरुषस्तंगते बुधेन संवर्तादिपरमर्षिसमाह्वानपूर्वकं तैःसहमन्त्रणे तत्रकर्दमेनाश्वमेधेनपशुपतितोषणनिर्धारणम् ॥ १ ॥ अश्वमेधतुष्टेनपशुपतिना इलायसार्वकालिक -पुंस्त्वप्राप्तिवरदानम् ॥ २ ॥ एवंरामेण भरतलक्ष्मणौप्रत्यश्वमेधमहिमानुवर्णनम् ॥ ३ ॥

**तथोक्तवति रामे तु तस्य जन्म तदद्भुतम् ।**

**उवाच लक्ष्मणो भूयो भरतश्च महायशाः ॥ १ ॥**

तस्येति । पुरूरवस इत्यर्थः ॥ १ ॥

****

**इला सा सोमपुत्रस्य संवत्सरमथोषिता ।**

**अकरोत्किं नरश्रेष्ठ तत्त्वं शंसितुमर्हसि ॥ २ ॥**

**तयोस्तद्वाक्यमाधुर्यं निशम्य परिपृच्छतोः ।**

**रामः पुनरुवाचेमां प्रजापतिसुते कथाम् ॥ ३ ॥**

**पुरुषत्वं गते शूरे बुधः परमबुद्धिमान् ।**

**संवर्तं परमोदारमाजुहाव महायशाः ॥ ४ ॥**

**च्यवनं भृगुपुत्रं च मुनिं चारिष्टनेमिनम् ।**

**प्रमोदनं मोदकरं तथा दुर्वाससं मुनिम् ॥ ५ ॥**

किमिति । संवत्सरात्परमिति शेषः । इलस्य पुरूरवसोपि पुत्रस्य सत्त्वाच्छशबिन्दोः पूर्वपुत्रस्य च सत्त्वात्पुरूरवसो राज्यप्राप्तिरभून्न वेति प्रश्नाशयः ॥ २-५ ॥

****

**एतान्सर्वान्समानीय वाक्यज्ञस्तत्त्वदर्शिनः ।**

**उवाच सर्वान्सुहृदो धैर्येण सुसमाहितान् ॥ ६ ॥**

सुहृदः स्वसखीभूतान् ॥ ६ ॥

****

**अयं राजा महाबाहुः कर्दमस्य इलः सुतः ।**

**जानीतैनं यथाभूतं श्रेयो ह्यस्य विधीयताम् ॥ ७ ॥**

**तेषां संवदतामेव तमाश्रममुपागमत् ।**

**कर्दमस्तु महातेजा द्विजैः सह महात्मभिः ॥ ८ ॥**

**पुलस्त्यश्च क्रतुश्चैव वषट्कारस्तथैव च ।**

**ओङ्कारश्च महातेजास्तमाश्रममुपागमत् ॥ ९ ॥**

**ते सर्वे हृष्टमनसः परस्परसमागमे ।**

**हितैषिणो बाह्विपतेः पृथग्वाक्यान्यथाब्रुवन् ॥ १० ॥**

**कर्दमस्त्वब्रवीद्वाक्यं सुतार्थं परमं हितम् ।**

**द्विजाः शृणुत मद्वाक्यं यच्छ्रेयः पार्थिवस्य हि ॥ ११ ॥**

यथाभूतमिलस्य वृत्तान्तं ॥ ७-११ ॥

****

**नान्यं पश्यामि भैषज्यमन्तरा वृषभध्वजम् ।**

**नाश्वमेधात्परो यज्ञः प्रियश्चैव महात्मनः ।**

**तस्माद्यजामहे सर्वे पार्थिवार्थे दुरासदम् ॥ १२ ॥**

**कर्दमेनैवमुक्तास्तु सर्व एव द्विजर्षभाः ।**

**रोचयन्ति स्म तं यज्ञं रुद्रस्याराधनं प्रति ॥ १३ ॥**

वृषध्वज एव स्वकृतशापनिवर्तकः । तत्प्रीतिश्चाश्वमेधेन सर्वदेवताप्रीतिकरेणैवेति भावः । नाश्वमेधात्पर इति । राज्ञां ब्रह्महत्यान्तसर्वपापनिवारक इति शेषः । प्रियश्चैव महात्मन इति । यद्यपि प्रजापतिदेवताकः प्रजापतिप्रीतिकरोश्वमेधः तथापि सर्वदेवताप्रीतिकरत्वादस्य रुद्रप्रीतिकरत्वमपि सिद्धं । वस्तुतस्तु यज्ञो वै विष्णुः इति श्रुतिवचनाद्यज्ञपुरुषाराधनमश्वमेधः । विष्ण्वाराधनमित्युपक्रमे लक्ष्मणोक्त्या विष्ण्वाराधनमेवाश्वमेधः । तदाराधनत्वेनैव हरस्यापि प्रियत्वं । प्रकृतब्रह्महत्यावारकत्वेन तस्य प्रशंसार्थं पुनरपि रामेण तद्विषयार्थवाद उक्तः । एतेन यत्केनचिदुक्तं लक्ष्मणेन विष्ण्वाराधनयज्ञे प्रस्तुते पुनः रामेण रुद्राराधनत्वप्रदर्शनं विष्ण्वपेक्षया रुद्राधिक्यस्य प्रतिपादनार्थमिति, तद्दूरोत्सारितं । ब्रह्महत्यावारकप्रदर्शनार्थत्वाद्रामोक्तस्य ॥ १२-१३ ॥

****

**संवर्तस्य तु राजर्षेः शिष्यः परपुरंजयः ।**

**मरुत्त इति विख्यातस्तं यज्ञं समुपाहरत् ॥ १४ ॥**

**ततो यज्ञो महानासीद्बुधाश्रमसमीपतः ।**

**रुद्रश्च परमं तोषं जगाम सुमहायशाः ॥ १५ ॥**

**अथ यज्ञे समाप्ते तु प्रीतः परमया मुदा ।**

**उमापतिर्द्विजान्त्सर्वानुवाच इलसन्निधौ ॥ १६ ॥**

**प्रीतोस्मि हयमेधेन भक्त्या च द्विजसत्तमाः ।**

**अस्य बाह्वीपतेश्चैव किं करोमि प्रियं शुभम् ॥ १७ ॥**

**तथा वदति देवेशे द्विजास्ते सुसमाहिताः ।**

**प्रसादयन्ति देवेशं यथा स्यात्पुरुषस्त्विला ॥ १८ ॥**

**ततः प्रीतो महादेवः पुरुषत्वं ददौ पुनः ।**

**इलायै स महातेजा दत्त्वा चान्तरधीयत ॥ १९ ॥**

**निवृत्ते हयमेधे तु गतश्चादर्शनं हरः ।**

**यथागतं द्विजाः सर्वे ह्यगच्छन्दीर्घदर्शिनः ॥ २० ॥**

समुपाहरत् संभारजातमुपहृतवान् ॥ १४-२० ॥

****

**राजा तु बाह्वीमुत्सृज्य मध्यदेशे ह्यनुत्तमम् ।**

**निवेशयामास पुरं प्रतिष्ठानं यशस्करम् ॥ २१ ॥**

बाह्लिमुत्सृज्येति । ज्येष्ठपुत्रशशबिन्द्वधिष्ठितमिति शेषः ॥ २१ ॥

****

**शशबिन्दुस्तु राजर्षिर्बाह्विं परपुरञ्जयः ।**

**प्रतिष्ठाने इलो राजा प्रजापतिसुतो बली ॥ २२ ॥**

बाह्लिमिति । अध्युवासेति शेषः ॥ २२ ॥

****

**स काले प्राप्तवाँलोकमिलो ब्राह्ममनुत्तमम् ।**

**ऐलः पुरूरवा राजा प्रतिष्ठानमवाप्तवान् ॥ २३ ॥**

काले शरीरावसानकाले । ब्राह्मं ब्रह्मसंबन्धिनं ॥ २३ ॥

****

**ईदृशो ह्यश्वमेधस्य प्रभावः पुरुषर्षभौ ।**

**स्त्रीभूतः पौरुषं लेभे यच्चान्यदपि दुर्लभम् ॥ २४ ॥**

यच्चान्यदिति । उक्तब्रह्मलोकादित्यर्थः ॥ २४ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे नवतितमः सर्गः ॥ ९० ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने नवतितमः सर्गः ॥ ९० ॥**
