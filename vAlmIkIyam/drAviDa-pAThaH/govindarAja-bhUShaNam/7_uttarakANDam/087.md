+++
title = "०८७"

+++
**श्रीमद्रामायणे वाल्मीकीये आदिकाव्ये उत्तरकाण्डे सप्ताशीतितमः सर्गः**

रामेणलक्ष्मणंप्रति स्वस्याप्यश्वमेधमहिमाऽवगत्यवगमनाय इलोपाख्यानकथनारंभः ॥ १ ॥ मृगयार्थंवनंगतेनइलनाम्ना राज्ञा पार्वतीपरितोषणाय सर्वानुचरैः सहनारीभूय विहरतोहरस्य विहारवनगमनम् ॥ २ ॥ तत्प्रभावात्परिजनैस्सहस्त्रीभूतेनतेनराज्ञा तपस्तोषितपार्वतीप्रसादा -त्पर्यायेणैकैकस्मिन्मासे स्त्रीत्वस्य पुनरेकैकस्मिन्मासे पुंस्त्वस्यचाधिगमः ॥ ३ ॥

**तच्छ्रुत्वा लक्ष्मणेनोक्तं वाक्यं वाक्यविशारदः ।**

**प्रत्युवाच महातेजाः प्रहसन्राघवो वचः ॥ १ ॥**

**एवमेव नरश्रेष्ठ यथा वदसि लक्ष्मण ।**

**वृत्रघातमशेषेण वाजिमेधफलं च यत् ॥ २ ॥**

अश्वमेधवैभवं स्वयमपि जानामीति प्रहासः ॥ १-२ ॥

****

**श्रूयते हि पुरा सौम्य कर्दमस्य प्रजापतेः ।**

**पुत्रो बाह्लीश्वरः श्रीमानिलो नाम महायशाः ॥ ३ ॥**

**स राजा पृथिवीं सर्वां वशे कृत्वा सुधार्मिकः ।**

**राज्यं चैव नरव्याघ्र पुत्रवत्पर्यपालयत् ॥ ४ ॥**

अथ वृषध्वजप्रियं विष्ण्वाराधनरूपं हयमेधं श्लाघयितुं राम उपक्रमते – श्रूयत इत्यादि । बाह्विर्देशविशेषः ॥ ३-४ ॥

****

**सुरैश्च परमोदारैर्दैतेयैश्च महाधनैः ।**

**नागराक्षसगन्धर्वैर्यक्षैश्च सुमहात्मभिः ।**

**पूज्यते नित्यशः सौम्य भयार्तै रघुनन्दन ॥ ५ ॥**

भयार्तैरिति विशेषणं दैतेयादीनां ॥ ५ ॥

****

**अबिभ्यंश्च त्रयो लोकाः सरोषस्य महात्मनः ॥ ६ ॥**

**स राजा तादृशो ह्यासीद्धर्मे वीर्ये च निष्ठितः ।**

**बुद्ध्या च परमोदारो बाह्लिकेशो महायशाः ॥ ७ ॥**

**स प्रचक्रे महाबाहुर्मृगयां रुचिरे वने ।**

**चैत्रे मनोरमे मासि सभृत्यबलवाहनः ॥ ८ ॥**

**प्रजघ्ने च नृपोरण्ये मृगाञ्शतसहस्रशः ।**

**हत्वैव तृप्तिर्नाभूच्च राज्ञस्तस्य महात्मनः ॥ ९ ॥**

भयहेतुश्च तद्रोष इत्याह – अबिभ्यन्निति । बिभियुरित्यर्थः ॥ ६-९ ॥

****

**नानामृगाणामयुतं वध्यमानं महात्मना ।**

**यत्र जातो महासेनस्तं देशमुपचक्रमे ॥ १० ॥**

**तस्मिन्प्रदेशे देवेशः शैलराजसुतां हरः ।**

**रमयामास दुर्धर्षः सर्वैरनुचरैः सह ॥ ११ ॥**

**कृत्वा स्त्रीरूपमात्मानमुमेशो गोपतिध्वजः ।**

**देव्याः प्रियचिकीर्षुः संस्तस्मिन्पर्वतनिर्झरे ॥ १२ ॥**

अयुतं अयुतसंख्याकं । वध्यमानमभूदिति शेषः । यत्र जात इत्यादि । महासेनः स्कन्दः ॥ १०-१२ ॥

****

**ये तु तत्र वनोद्देशे सत्त्वाः पुरुषवादिनः ।**

**वृक्षाः पुरुषनामानस्तेभवन्स्त्रीजनास्तदा ॥ १३ ॥**

पुरुष इति वादो व्यपदेशो येषामिति पुरुषवादिनः । पुल्लिङ्गशब्दवाच्या ये पदार्थाः सन्ति ॥ १३ ॥

****

**यच्च किंचन तत्सर्वं नारीसंज्ञं बभूव ह ।**

**एतस्मिन्नन्तरे राजा स इलः कर्दमात्मजः ।**

**निघ्नन्मृगसहस्राणि तं देशमुपचक्रमे ॥ १४ ॥**

अन्यच्च यच्च किंचन नपुंसकलिङ्गवाच्यमस्ति तत्सर्वं नारीसंज्ञं स्त्रीलिङ्गशब्दवाच्यतार्हं स्त्रीवेषं बभूव ॥ १४ ॥

****

**स दृष्ट्वा स्त्रीकृतं सर्वं सव्यालमृगपक्षिकम् ।**

**आत्मानं स्त्रीकृतं चैव सानुगं रघुनन्दन ॥ १५ ॥**

आत्मानं च स्त्रीकृतं ॥ १५ ॥

****

**तस्य दुःखं महच्चासीद्दृष्ट्वाऽऽत्मानं तथागतम् ।**

**उमापतेश्च तत्कर्म ज्ञात्वा त्रासमुपागमत् ॥ १६ ॥**

**ततो देवं महात्मानं शितिकण्ठं कपर्दिनम् ।**

**जगाम शरणं राजा सभृत्यबलवाहनः ॥ १७ ॥**

**ततः प्रहस्य वरदः सह देव्या महेश्वरः ।**

**प्रजापतिसुतं वाक्यमुवाच वरदः स्वयम् ॥ १८ ॥**

तथागतं तथावस्थां प्राप्तमात्मानं दृष्ट्वा तच्चात्मनस्तथाप्राप्तिरूपं कर्म तदिच्छावशात्प्राप्तं ज्ञात्वा त्रासमुपागमत् ॥ १६-१८ ॥

****

**उत्तिष्ठोत्तिष्ठ राजर्षे कार्दमेय महाबल ।**

**पुरुषत्वमृते सौम्य वरं वरय सुव्रत ॥ १९ ॥**

कार्दमेयेति शुभ्रादित्वाड्ढक् । पुरुषत्वं ऋते पुरुषत्वं विना ॥ १९ ॥

****

**ततः स राजा दुःखार्तः प्रत्याख्यातो महात्मना ।**

**न च जग्राह स्त्रीभूतो वरमन्यं सुरोत्तमात् ॥ २० ॥**

**ततः शोकेन महता शैलराजसुतां नृपः ।**

**प्रणिपत्य ह्युमां देवीं सर्वेणैवान्तरात्मना ॥ २१ ॥**

न च जग्राह स्त्रीभूत इति । गुरुवैषम्यमार्षं । अन्यद्वरं पुंस्त्ववरणव्यतिरिक्तं वरं न जग्राह ॥ २०-२१ ॥

****

**ईशे वराणां वरदे लोकानामसि भामिनी ।**

**अमोघदर्शने देवि भज सौम्येन चक्षुषा ॥ २२ ॥**

**हृद्गतं तस्य राजर्षेर्विज्ञाय हरसन्निधौ ।**

**प्रत्युवाच शुभं वाक्यं देवी रुद्रस्य संमता ॥ २३ ॥**

सौम्येन चक्षुषा अनुग्रहचक्षुषा । मां भज अनुगृहाण ॥ २२-२३ ॥

****

**अर्धस्य देवो वरदो वरार्धस्य तव ह्यहम् ।**

**तस्मादर्धं गृहाण त्वं स्त्रीपुंसोर्यावदिच्छसि ॥ २४ ॥**

**तदद्भुततरं श्रुत्वा देव्या वरमनुत्तमम् ।**

**संप्रहृष्टमना भूत्वा राजा वाक्यमथाब्रवीत् ॥ २५ ॥**

स्त्रीपुंसोरर्धस्य । समासाजन्तनिपाताभाव आर्षः । पुरुषत्वप्राप्तिरूपे वरे अर्धस्य देवो वरदो दाता । अर्धस्यैवाहं दात्री । अस्मात्त्वं मत्तोर्धं गृहाण । यावदिच्छसि यदिच्छसि ॥ २४-२५ ॥

****

**यदि देवि प्रसन्ना मे रूपेणाप्रतिमा भुवि ।**

**मासं स्त्रीत्वमुपासित्वा मासं स्यां पुरुषः पुनः ॥ २६ ॥**

**ईप्सितं तस्य विज्ञाय देवी सुरुचिरानना ।**

**प्रत्युवाच शुभं वाक्यमेवमेव भविष्यति ॥ २७ ॥**

उपासित्वा प्राप्य ॥ २६-२७ ॥

****

**राजन्पुरुषभूतस्त्वं स्त्रीभावं न स्मरिष्यसि ।**

**स्त्रीभूतश्च परं मासं न स्मरिष्यसि पौरुषम् ॥ २८ ॥**

अनुग्रहान्तरमाह-राजन्नित्यादि ॥ २८ ॥

****

**एवं स राजा पुरुषो मासं भूत्वाऽथ कार्दमिः ।**

**त्रैलोक्यसुन्दरी नारी मासमेकमिलाऽभवत् ॥ २९ ॥**

कार्दभिः । अत इचञ् ॥ २९ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे सप्ताशीतितमः सर्गः ॥ ८७ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने सप्ताशीतितमः सर्गः ॥ ८७ ॥**
