+++
title = "०२७"

+++
**श्रीमद्रामायणे वाल्मीकीये आदिकाव्ये उत्तरकाण्डे सप्तविंशः सर्गः**

रावणेन कैलासात्सुमालिप्रभृतिभिः सह स्वर्गलोकमेत्येन्द्रादिभिः सहमहासमरप्रवर्तनम् ॥ १ ॥ सुमालिनासुरसेनावमर्दने सावित्रनाम्नावसुना तेनसहयुद्ध्वा गदयातस्यहननम् ॥ २ ॥

**कैलासं लङ्घयित्वाऽथ दशग्रीवः स रावणः ।**

**आससाद महातेजा इन्द्रलोकं निशाचरः ॥ १ ॥**

**तस्य राक्षससैन्यस्य समन्तादुपयास्यतः ।**

**देवलोकं ययौ शब्दो मथ्यमानार्णवोपमः ॥ २ ॥**

**श्रुत्वा तु रावणं प्राप्तमिन्द्रश्चलित आसनात् ।**

**अब्रवीत्तत्र तान्देवान्त्सर्वानेव समागतान् ॥ ३ ॥**

**आदित्यान्सवसून्रूद्रान्विश्वान्साध्यान्मरुद्गणान् ।**

**सज्जीभवत युद्धार्थं रावणस्य दुरात्मनः ॥ ४ ॥**

**एवमुक्तास्तु शक्रेण देवाः शक्रसमा युधि ।**

**सन्नह्य सुमहासत्वा युद्धश्रद्धासमन्विताः ॥ ५ ॥**

**स तु दीनः परित्रस्तो महेन्द्रो रावणं प्रति ।**

**विष्णोः समीपमागम्य वाक्यमेतदुवाच ह ॥ ६ ॥**

**विष्णो कथं करिष्यामि महावीर्यपराक्रमः ।**

**असौ हि बलवान्रक्षो युद्धार्थमभिवर्तते ॥ ७ ॥**

**वरप्रदानाद्बलवान्न खल्वन्येन हेतुना ।**

**तत्तु सत्यवचः कार्यं यदुक्तं पद्मयोनिना ॥ ८ ॥**

**तद्यथा नमुचिर्वृत्रो बलिर्नरकशम्बरौ ।**

**त्वद्बलं समवष्टभ्य मया दग्धास्तथा कुरु ॥ ९ ॥**

तद्यथेति । त्वद्बलमाहृत्य यथा नमुच्यादयो हतास्तथा अस्यापि हननोपायं कुर्वित्यर्थः ॥ ९ ॥

****

**न ह्यन्यो देव देवेश त्वामृते मधुसूदन ।**

**गतिः परायणं नास्ति त्रैलोक्ये सचराचरे ॥ १० ॥**

**त्वं हि नारायणः श्रीमान्पद्मनाभः सनातनः ।**

**त्वेयेमे स्थापिता लोकाः शक्रश्चाहं सुरेश्वरः ॥ ११ ॥**

**त्वया सृष्टमिदं सर्वं त्रैलोक्यं सचराचरम् ।**

**त्वामेव भगवन्त्सर्वे प्रविशन्ति युगक्षये ॥ १२ ॥**

देवेति संबुद्धिः ॥ १०-१२ ॥

****

**तदाचक्ष्व यथा तत्वं देवदेव मम स्वयम् ।**

**अपि चक्रसहायस्त्वं योत्स्यसे रावण प्रभो ॥ १३ ॥**

**एवमुक्तः स शक्रेण देवो नारायणः प्रभुः ।**

**अब्रवीन्न परित्रासः कार्यस्ते श्रूयतां च मे ॥ १४ ॥**

**न तावदेष दुष्टात्मा शक्यो जेतुं सुरासुरैः ।**

**हन्तुं चापि समासाद्य वरदानेन दुर्जयः ॥ १५ ॥**

तत्तस्मात्कारणात् । यथा मे जयः स्यात् तथा तत्त्वं उपायतत्त्वं आचक्ष्व स्वयमेव युद्ध्यस्वेति वा । ब्रूहीति शेषः ॥ १३-१५ ॥

****

**सर्वथा तु महत्कर्म करिष्यति बलोत्कटः ।**

**राक्षसः पुत्रसहितो दृष्टमेतन्निसर्गतः ॥ १६ ॥**

मे महत्कर्म युद्धकर्म करिष्यन्तीत्येतत्सहजज्ञानशक्त्या दृष्टमवगतं ॥ १६ ॥

****

**यत्तु मां त्वमभाषिष्ठा युध्यस्वेति सुरेश्वर ।**

**नाहं तं प्रतियोत्स्यामि रावणं राक्षसं युधि ॥ १७ ॥**

**नाहत्वा समरे शत्रुं विष्णुः प्रतिनिवर्तते ।**

**दुर्लभश्चैव कामोऽद्य वरगुप्ताद्धि रावणात् ॥ १८ ॥**

**प्रतिजाने च देवेन्द्र त्वत्समीपे शतक्रतो ।**

**भवितास्मि यथाऽस्याहं रक्षसो मृत्युकारणम् ॥ १९ ॥**

**अहमेव निहन्तास्मि रावणं सपुरस्सरम् ।**

**देवता नन्दयिष्यामि ज्ञात्वा कालमुपागतम् ॥ २० ॥**

**एतत्ते कथितं तत्वं देवराज शचीपते ।**

**युध्यस्व विगतत्रासः सर्वैः सार्धं महाबल ॥ २१ ॥**

**ततो रुद्राः सहादित्या वसवो मरुतोऽश्विनौ ।**

**सन्नद्धा निर्ययुस्तूर्णं राक्षसानभितः पुरात् ॥ २२ ॥**

नाहं प्रतियोत्स्यामि इदानीमिति शेषः ॥ १७-२२ ॥

****

**एतस्मिन्नन्तरे नादः शुश्रुवे रजनीक्षये ।**

**तस्य रावणसैन्यस्य प्रयुद्धस्य समन्ततः ॥ २३ ॥**

प्रकृष्टं युद्धं यस्य तत्प्रयुद्धं ॥ २३ ॥

****

**ते प्रयुद्धा महावीर्या ह्यन्योन्यमभिवीक्ष्य वै ।**

**संग्राममेवाभिमुखा ह्यभ्यवर्तन्त हृष्टवत् ॥ २४ ॥**

**ततो दैवतसैन्यानां संक्षोभः समजायत ।**

**तदक्षयं महासैन्यं दृष्ट्वा समरमूर्धनि ॥ २५ ॥**

**ततो युद्धं समभवद्देवदानवरक्षसाम् ।**

**घोरं तुमुलनिर्ह्रादं नानाप्रहरणोद्यतम् ॥ २६ ॥**

**एतस्मिन्नन्तरे शूरा राक्षसा घोरदर्शनाः ।**

**युद्धार्थं समवर्तन्त सचिवा रावणस्य ते ॥ २७ ॥**

**मारीचश्च प्रहस्तश्च महापार्श्वमहोदरौ ।**

**अकम्पनो निकुम्भश्च शुकः सारण एव च ॥ २८ ॥**

**संह्रादो धूमकेतुश्च महादंष्ट्रो घटोदरः ।**

**जम्बुमाली महाह्रादो विरूपाक्षश्च राक्षसः ॥ २९ ॥**

हृष्टवत् हृष्टाः सन्तः ॥ २४-२९ ॥

****

**सुप्तघ्नो यज्ञकोपश्च दुर्मुखो दूषणः खरः ।**

**त्रिशिराः करवीराक्षः सूर्यशत्रुश्च राक्षसः ॥ ३० ॥**

**महाकायोतिकायश्च देवान्तकनरान्तकौ ।**

**एतैः सर्वैः परिवृतो महावीर्यो महाबलः ॥ ३१ ॥**

**रावणस्यार्यकः सैन्यं सुमाली प्रविवेश ह ।**

**सदैवतगणान्त्सर्वान्नानामहरणैः शितैः ।**

**व्यध्वंसयत्सुसंक्रुद्धो वायुर्जलचरानिव ॥ ३२ ॥**

**\[ सुमालिभयसंत्रस्ताः सुरास्ते सर्वतो दिशि ।**

**प्रदुद्रुवुर्वध्यमानाः सिंहत्रस्ता मृगा इव ॥ ३३ ॥\]**

**तद्दैवतबलं राम हन्यमानं निशाचरैः ।**

**प्रणुन्नं सर्वतो दिग्भ्यः सिंहनुन्ना मृगा इव ॥ ३४ ॥**

**एतस्मिन्नन्तरे शूरो वसूनामष्टमो वसुः ।**

**सावित्र इति विख्यातः प्रविवेश रणाजिरम् ॥ ३५ ॥**

**सैन्यैः परिवृतो हृष्टो नानाप्रहरणोद्यतैः ।**

**त्रासयन्शत्रुसैन्यानि सिंहः क्षुद्रमृगानिव ॥ ३६ ॥**

**तथाऽदित्यौ महावीर्यौ त्वष्टा पूषा च दंशितौ ।**

**निर्भयौ सह सैन्येन तदा प्राविशतां रणे ॥ ३७ ॥**

करवीरपुष्पवत् अक्षिणी यस्य सः करवीराक्षः ॥ ३०-३७ ॥

****

**ततो युद्धं समभवत्सुराणां सह राक्षसैः ।**

**क्रुद्धानां रक्षसां कीर्तिं समरेष्वनिवर्तिनाम् ॥ ३८ ॥**

**ततस्ते राक्षसाः सर्वे विबुधान्त्समरे स्थितान् ।**

**नानाप्रहरणैर्घोरैर्जघ्नुः शतसहस्रशः ॥ ३९ ॥**

**देवाश्च राक्षसान्घोरान्महाबलपराक्रमान् ।**

**समरे विमलैः शस्त्रैरुपनिन्युर्यमक्षयम् ॥ ४० ॥**

**एतस्मिन्नन्तरे राम सुमाली नाम राक्षसः ।**

**नानाप्रहरणैः क्रुद्धस्तत्सैन्यं सोभ्यवर्तत ॥ ४१ ॥**

**स दैवतबलं सर्वं नानाप्रहरणैः शितैः ।**

**व्यध्वंसयत संक्रुद्धो वायुर्जलधरं यथा ॥ ४२ ॥**

**ते महाबाणवर्षैश्च शूलप्रासैः सुदारुणैः ।**

**हन्यमानाः सुराः सर्वे न व्यतिष्ठन्त संहताः ॥ ४३ ॥**

**ततो विद्राव्यमाणेषु दैवतेषु सुमालिना ।**

**वसूनामष्टमः क्रुद्धः सावित्रो वै व्यवस्थितः ॥ ४४ ॥**

**संवृतः स्वैरथानीकैः प्रहरन्तं निशाचरम् ।**

**विक्रमेण महातेजा वारयामास संयुगे ॥ ४५ ॥**

**ततस्तयोर्महायुद्धमभवद्रोमहर्षणम् ।**

**सुमालिनो वसोश्चैव समरेष्वनिवर्तिनोः ॥ ४६ ॥**

समरेष्वनिवर्तिनां रक्षसां कीर्तिं क्रुद्धानां सुराणां राक्षसैःसह युद्धमभवदिति योजना ॥ ३८-४६ ॥

****

**ततस्तस्य महाबाणैर्वसुना सुमाहात्मना ।**

**निहतः पन्नगरथः क्षणेन विनिपातितः ॥ ४७ ॥**

**हत्वा तु संयुगे तस्य रथं बाणशतैश्चितम् ।**

**गदां तस्य वधार्थाय वसुर्जग्राह पाणिना ॥ ४८ ॥**

**ततः प्रगृह्य दीप्ताग्रां कालदण्डोपमां गदाम् ।**

**तां मूर्ध्नि पातयामास सावित्रो वै सुमालिनः ॥ ४९ ॥**

**सा तस्योपरि चोलकाभा पतन्तीव बभौ गदा ।**

**इन्द्रप्रमुक्ता गर्जन्ती गिराविव महाशनिः ॥ ५० ॥**

**तस्य नैवास्थि न शिरो न मांसं ददृशे तदा ।**

**गदया भस्मतां नीतं निहतस्य रणाजिरे ॥ ५१ ॥**

**तं दृष्ट्वा निहतं सङ्ख्ये राक्षसास्ते समन्ततः ।**

**व्यद्रवन्त्सहिताः सर्वे क्रोशमानाः परस्परम् ।**

**विद्राव्यमाणा वसुना राक्षसा नावतस्थिरे ॥ ५२ ॥**

तस्य सुमालिनः ॥ ४७-५२ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे सप्तविंशः सर्गः ॥ २७ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने सप्तविंशः सर्गः ॥ २७ ॥**
