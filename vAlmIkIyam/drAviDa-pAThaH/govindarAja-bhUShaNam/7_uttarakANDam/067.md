+++
title = "०६७"

+++
**श्रीमद्रामायणे वाल्मीकीये आदिकाव्ये उत्तरकाण्डे सप्तषष्टितमःसर्गः**

शत्रुघ्नेन च्यवनंप्रति लवणतच्छूलशंक्तिप्रश्नः इन्द्रेण निजार्धासनाकाङ्क्षिणं -मांधातारंप्रति भुविलवणासुराजेतृतया तदनर्हत्वोक्ता तेनलवणासुरमेत्य युद्धप्रवर्तनम् ॥ २ ॥ लवण निसृष्टेनशूलेन ससैन्यमांधातृभस्मीकरणपूर्वकं पुनर्लवणकरं प्रत्यागमनम् ॥ ३ ॥ च्यवनेनैवंशूलशक्तिवर्णनपूर्वकं शत्रुघ्नंप्रति शुलशुन्यतासमये तेनसह युद्धविधानम् ॥ ४ ॥

**अथ रात्र्यां प्रवृत्तायां शत्रुघ्नो भृगुनन्दनम् ।**

**पप्रच्छ च्यवनं विप्रं लवणस्य यथा बलम् ॥ १ ॥**

प्रवृत्तायां आगतायामित्यर्थः । पप्रच्छ शूलवृत्तान्तमिति शेषः ॥ १ ॥

****

**शूलस्य च बलं ब्रह्मन्के च पूर्वं विनाशिताः ।**

**अनेन शूलमुख्येन द्वन्द्वयुद्धमुपागताः ॥ २ ॥**

**तस्य तद्वचनं श्रुत्वा शत्रुघ्नस्य महात्मनः ।**

**प्रत्युवाच महातेजाच्यवनो रघुनन्दनम् ॥ ३ ॥**

अनेन द्वन्द्वयुद्धमुपागताः के पूर्वं शूलेन निपातिता इति पप्रच्छेति योजना । ब्रह्मनित्यारभ्य प्रश्नवचनं । अनेनेति लवणः परामृश्यते । अनेन लवणबलं शूलबलं च पृष्टं भवति ॥ २-३ ॥

****

**असङ्ख्येयानि कर्माणि यान्यस रघुनन्दन ।**

**इक्ष्वाकुवंशप्रभवे यद्वृत्तं तच्छृणुष्व मे ॥ ४ ॥**

**अयोध्यायां पुरा राजा युवनाश्वसुतो बली ।**

**मान्धातेति सविख्यातस्त्रिषु लोकेषु वीर्यवान् ॥ ५ ॥**

**स कृत्वा पृथिवीं कृत्स्नां शासने पृथिवीपतिः ।**

**सुरलोकमितो जेतुमुद्योगमकरोन्नृपः ॥ ६ ॥**

**इन्द्रस्य च भयं तीव्रं सुराणां च महात्मनाम् ।**

**मान्धातरि कृतोद्योगे देवलोकजिगीषया ॥ ७ ॥**

अस्य शूलस्य यानि शत्रुसंहारकर्माणि तान्यसंख्येयानि । तत्र प्रसिद्धमेकं दर्शयति – इक्ष्वाकुवंशप्रभव इति । यद्वृत्तं यद्व्यापारं । तच्छृणुष्व ॥ ४-७ ॥

****

**अर्धासनेन शक्तस्य राज्यार्धेन च पार्थिवः ।**

**वन्द्यमानः सुरगणैः प्रतिज्ञामध्यरोहत ॥ ८ ॥**

**तस्य पापमभिप्रायं विदित्वा पाकशासनः ।**

**सान्त्वपूर्वमिदं वाक्यमुवाच युवनाश्वजम् ॥ ९ ॥**

शक्रस्यार्धासनेन अर्धराज्येन च युक्तः पार्थिवो राजा भूत्वा सुरगणैर्वन्द्यमानः स्थास्य इति प्रतिज्ञां कृत्वा दिवमध्यारोहत ॥ ८-९ ॥

****

**राजा त्वं मानुषे लोके न तावत्पुरुषर्षभ ।**

**अकृत्वा पृथिवीं वश्यां देवराज्यमिहेच्छसि ॥ १० ॥**

**यदि वीर समग्रा ते मेदिनी निखिला वशे ।**

**देवराज्यं कुरुष्वेह सभृत्यबलवाहनः ॥ ११ ॥**

**इन्द्रमेवं ब्रुवाणं तं मान्धाता वाक्यमब्रवीत् ।**

**क्व मे शक्र प्रतिहतं शासनं पृथिवीतले ॥ १२ ॥**

तावत् प्रथमतः । मानुष एव लोके सर्वात्मना न राजासि स त्वं पृथिवीमेव वश्यामकृत्वा कथमिह देवराज्यमिच्छसि ॥ १०-१२ ॥

****

**तमुवाच सहस्राक्षो लवणो नाम राक्षसः ।**

**मधुपुत्रो मधुवने न तेऽज्ञां कुरुतेऽनघ ॥ १३ ॥**

**तच्छ्रुत्वा विप्रियं घोरं सहस्राक्षेण भाषितम् ।**

**व्रीडितोऽवाङ्मुखो राजा व्याहर्तुं न शशाकह ॥ १४ ॥**

**आमन्त्र्य तु सहस्राक्षं ह्रिया किंचिदवाङ्मुखः ।**

**पुनरेवागमच्छ्रीमानिमं लोकं नरेश्वरः ॥ १५ ॥**

**स कृत्वा हृदयेऽमर्षं सभृत्यबलवाहनः ।**

**आजगाम मधोः पुत्रं वशे कर्तुमरिन्दमः ॥ १६ ॥**

**स काङ्क्षमाणो लवणं युद्धाय पुरुषर्षभः ।**

**दूतं संप्रेषयामास सकाशं लवणस्य हि ॥ १७ ॥**

**स गत्वा विप्रियाण्याह बहूनि मधुनः सुतम् ।**

**वदन्तमेवं तं दूतं भक्षयामास राक्षसः ॥ १८ ॥**

तेज्ञामिति संधिरार्षः । ते आज्ञां ॥ १३-१८ ॥

****

**चिरायमाणे दूते तु राजा क्रोधसमन्वितः ।**

**अर्दयामास तद्रक्षः शरवृष्ट्या समन्ततः ॥ १९ ॥**

**ततः प्रहस्य तद्रक्षः शूलं जग्राह पाणिना ।**

**वधाय सानुबन्धस्य सुमोचायुधमुत्तमम् ॥ २० ॥**

**तच्छूलं दीप्यमानं तु सभृत्यबलवाहनम् ।**

**भस्मीकृत्वा नृपं भूयो लवणस्यागमत्करम् ॥ २१ ॥**

**एवं स राजा सुमहान्हतः सबलवाहनः ।**

**शूलस्य तु बलं सौम्य अप्रमेयमनुत्तमम् ॥ २२ ॥**

चिरायमाणे विलम्बं कुर्वाणे ॥ १९-२२ ॥

****

**श्वः प्रभाते तु लवणं वधिष्यसि न संशयः ।**

**अगृहीतायुधं क्षिप्रं ध्रुवो हि विजयस्तव ॥ २३ ॥**

**लोकानां स्वस्ति चैव स्यात्कृते कर्मणि च त्वया ॥ २४ ॥**

**एतत्ते सर्वमाख्यातं लवणस्य दुरात्मनः ।**

**शूलस्य च बलं धोरमप्रमेयं नरर्षभ ।**

**विनाशश्चैव मान्धातुर्यत्तेनाभूच्च पार्थिव ॥ २५ ॥**

**त्वं श्वः प्रभाते लवणं महात्मन्वधिष्यसे नात्र तु संशयो मे ।**

**शूलं विना निर्गतमामिषार्थे ध्रुवो जयस्ते भविता नरेन्द्र ॥ २६ ॥**

अथ श्रुतशुलबलं प्रति स्वविजयसन्देहनिवृत्तय आह -श्वःप्रभात इत्यादि ॥ २३-२६ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे सप्तषष्टितमःसर्गः॥ ६७ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने सप्तषष्टितमः सर्गः ॥ ६७ ॥**
