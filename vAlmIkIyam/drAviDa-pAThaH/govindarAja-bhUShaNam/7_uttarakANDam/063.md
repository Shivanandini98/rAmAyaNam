+++
title = "०६३"

+++
**श्रीमद्रामायणे वाल्मीकीये आदिकाव्ये उत्तरकाण्डे त्रिषष्टितमः सर्गः**

ज्येष्ठेसत्यपि स्वाज्ञायाअनुलंङ्घयतया कथंचिदभिषेकमङ्गीकृतवतः शत्रुघ्नस्य रामेण लवणराज्येऽभिषेचनम् ॥ १ ॥ तथा शत्रुघंप्रति निजशरप्रभावप्रशंसनेन तद्दानपूर्वकं लवणमारणोपायोपदेशः ॥ २ ॥

**एवमुक्तस्तु रामेण परां व्रीडामुपागमत् ।**

**शत्रुघ्नो वीर्यसंपन्नो मन्दं मन्दमुवाच ह ॥ १ ॥**

अथ रामेण स्वसन्निधावेव मधुराज्ये शत्रुघ्नमभिषिच्य लवणवधोपायोपदेशपूर्वकं तद्वधार्थं दिव्यास्त्रप्रदानं – एवमित्यादि ॥ १ ॥

****

**अधर्मं विद्म काकुत्स्थ ह्यस्मिन्नर्थे नरेश्वर ।**

**कथं तिष्ठत्सु ज्येष्ठेषु कनीयानभिषिच्यते ॥ २ ॥**

विद्म वेद्मीत्यर्थः । अस्मिन्नित्युक्तंविवृणोति – कथमित्यादि । तिष्ठत्सु ज्येष्टेष्विति गुरुवैषम्यमार्षम् । कथमभिषिच्यते न कथमपि । अधर्म एवेत्यर्थः ॥ २ ॥

****

**अवश्यं करणीयं च शासनं पुरुषर्षभ ।**

**तव चैव महाभाग शासनं दुरतिक्रमम् ॥ ३ ॥**

तव शासनं चावश्यं करणीयमित्यर्थः ॥ ३ ॥

****

**त्वत्तो मया श्रुतं वीर श्रुतिभ्यश्च मया श्रुतम् ।**

**नोत्तरं हि मया वाच्यं मध्यमे प्रतिजानति ॥ ४ ॥**

मध्यमे भ्रातरि भरत इत्यर्थः । घोरं लवणं हन्तास्मीति प्रतिजानति सति । हि यस्मात् । मया उत्तरं ज्येष्ठवच उल्लङ्घ्य न वाच्यं वक्तुं न योग्यं ॥ ४ ॥

****

**व्याहृतं दुर्वचो घोरं हन्तास्मि लवणं मृधे ।**

**तस्येयं मे दुरुक्तस्य दुर्गतिः पुरुषर्षभ ॥ ५ ॥**

तथाप्यहं मृधे युद्धे लवणं हन्तास्मीति दुर्वचो व्याहृतं तस्यास्य मे दुरुक्तस्येयं दुर्गतिः दुष्टकार्यस्य प्राप्तिः । तच्च ज्येष्ठातिक्रमेण आत्माभिषेचनं ॥ ५ ॥

****

**उत्तरं हि न वक्तव्यं ज्येष्ठेनाभिहिते पुनः ।**

**अधर्मसहितं चैव परलोकविवर्जितम् ॥ ६ ॥**

उक्तमर्थं व्यावर्तयति-उत्तरं हीत्यादि । ज्येष्ठेन भरतेनाभिहिते सति ततः परमुत्तरं न वक्तुमुचितमेव । किंचाधर्मसहितमपि । अतएव परलोकविवर्जितमपि । तव शासनं च दुरतिक्रममिति शेषः ॥ ६ ॥

****

**सोहं द्वितीयं काकुत्स्थ न वक्ष्यामि तवोत्तरम् ।**

**मा द्वितीयेन दण्डो वै निपतेन्मयि मानद ॥ ७ ॥**

फलितमाह – सोहमित्यादि ॥ भरतोक्तेः प्रथमं कृतोत्तरवचनः सोहं हे काकुत्स्थ तव ज्येष्टस्योत्तरं द्वितीयं न वक्ष्यामि । तत्र हेतुमाह -मेति । द्वितीयेन ज्येष्ठप्रत्युत्तरेण दण्डो मयि मा निपतेत् । भरते जिगमिषत्यहं गमिष्यामीत्युत्तरेण प्रथमेन राज्याभिषेकापत्तिरूपो दण्डः पतितः । त्वया अभिषेकं प्रतीच्छेत्युक्ते तदनङ्गीकारोत्तरेण द्वितीयेन मयि दण्डो मा निपतेदिति भावः ॥ ७ ॥

****

**कामकारो ह्यहं राजंस्तवास्मि पुरुषर्षभ ।**

**अधर्मं जहि काकुत्स्थ मत्कृते रघुनन्दन ॥ ८ ॥**

फलितमाह – कामकार इति । अहं तव कामकारोस्मि अभीष्टनियोगकर्तास्मि । मत्कृते मदनुष्ठितराज्याभिषेकस्वीकारे । अधर्मं ज्येष्ठातिक्रमेण राज्यप्राप्तिनिमित्तं । काकुत्स्थेत्यत्रापि प्राधान्याल्लोकस्य अधर्मं अधर्मबुद्धिं । जहि परिहर ॥ ८ ॥

****

**एवमुक्ते तु शूरेण शत्रुघ्नेन महात्मना ।**

**उवाच रामः संहृष्टो भरतं लक्ष्मणं तथा ॥ ९ ॥**

**संभारानभिषेकस्य आनयध्वं समाहिताः ।**

**अद्यैव पुरुषव्याघ्रमभिषेक्ष्यामि राघवम् ॥ १० ॥**

**पुरोहितं च काकुत्स्थं नैगमानृत्विजस्तथा ।**

**मन्त्रिणश्चैव तान्सर्वानानयध्वं ममाज्ञया ॥ ११ ॥**

**राज्ञः शासनमाज्ञाय तथाऽकुर्वन्महारथाः ।**

**अभिषेकसमारम्भं पुरस्कृत्य पुरोधसम् ।**

**प्रविष्टा राजभवनं राजानो ब्राह्मणास्तथा ॥ १२ ॥**

**तथाऽभिषेको ववृधे शत्रुघ्नस्य महात्मनः ।**

**संप्रहर्षकरः श्रीमान्राघवस्य पुरस्य च ॥ १३ ॥**

**अभिषिक्तस्तु शत्रुघ्नो बभौ चादित्यसंनिभः ।**

**अभिषिक्तः पुरा स्कन्दः सेन्द्रैरिव मरुद्गणैः ॥ १४ ॥**

**अभिषिक्ते तु शत्रुघ्ने रामेणाक्लिष्टकर्मणा ।**

**पौराः प्रमुदिताश्चासन्ब्राह्मणाश्च बहुश्रुताः ॥ १५ ॥**

**कौसल्या च सुमित्रा च मङ्गलं केकयी तथा ।**

**चक्रुस्ता राजभवने याश्चान्या राजयोषितः ॥ १६ ॥**

**ऋषयश्च महात्मानो यमुनातीरवासिनः ।**

**हतं लवणमाशंसुः शत्रुघ्नस्याभिषेचनात् ॥ १७ ॥**

संहृष्ट इति । कृताभिषेकनियोगत्वादिति भावः । अभिषेकस्य संभारान् अभिषेकोपकरणानि । लक्ष्मणं भरतं तथेति प्राधान्यात् सुमन्त्रादीनपीत्यर्थः । अन्यथाऽऽनयध्वमिति बहुवचनं विरुध्येत ॥ ९-१७ ॥

****

**ततोऽभिषिक्तं शत्रुघ्नमङमारोप्य राघवः ।**

**उवाच मधुरां वाणीं तेजस्तस्याभिपूरयन् ॥ १८ ॥**

तेजः शत्रुसंहारोचितवलवीर्यं ॥ १८ ॥

****

**अयं शरस्त्वमोघस्ते दिव्यः परपुरंजयः ।**

**अनेन लवणं सौम्य हन्तासि रघुनन्दन ॥ १९ ॥**

अयं मया दीयमानः ॥ १९ ॥

****

**सृष्टः शरोऽयं काकुत्स्थ यदा शेते महार्णवे ।**

**स्वयम्भूरजितो देवो यं नापश्यन्सुरासुराः ।**

**अदृश्यः सर्वभूतानां तेनायं तु शरोत्तमः ॥ २० ॥**

अमोघत्वे हेतुमाह-सृष्ट इत्यादि ॥ २० ॥

****

**सृष्टः क्रोधाभिभूतेन विनाशार्थं दुरात्मनोः ।**

**मधुकैटभयोर्वीर विघाते वर्तमानयोः ।**

**स्रष्टुकामेन लोकांस्त्रींस्तौ चानेन हतौ युधि ॥ २१ ॥**

**तौ हत्वा जनभोगार्थं कैटभं तु मघुं तथा ।**

**अनेन शरमुख्येन ततो लोकांश्चकार सः ॥ २२ ॥**

विघाते सृष्टिविघ्ने वर्तमानयोः तत्परयोरित्यर्थः । सृष्टः क्रोधाभिभूतेन विनाशे सर्वरक्षसाम् । मधुकैटभयोर्वीर विघाते सर्वरक्षसामिति च पाठः ॥ २१-२२ ॥

****

**नायं मया शरः पूर्वं रावणस्य वधार्थिना ।**

**मुक्तः शत्रुघ्न भूतानां महांस्त्रासो भवेदिति ॥ २३ ॥**

नायमिति । अनेन शरेण महान् त्रासो भवेदित्यलक्ष्यविषये महास्त्रप्रयोगे तदीयांश्च सर्वान् लक्षीकृत्य नाशयेदिति भावः । अनेन रावणादपि बलीयान् लवण इति सूचितं । महान् हासो भवेदिति च पाठः ॥ २३ ॥

****

**यच्च तस्य महच्छूलं त्र्यम्बकेण महात्मना ।**

**दत्त शत्रुविनाशाय मधोरायुधमुत्तमम् ॥ २४ ॥**

**स तं निक्षिप्य भवने पूज्यमानं पुनःपुनः ।**

**दिशः सर्वाः समासाद्य प्राप्नोत्याहारमुत्तमम् ॥ २५ ॥**

गृहीतशूलस्य तस्य दुर्जयत्वात्तदग्रहणाय पुरप्रवेशनिरोधमुपदिशति – यच्च तस्येत्यादि । मधोर्दत्तमित्यन्वयः ॥ २४-२५ ॥

****

**यदा तु युद्धमाकाङ्क्षन्कश्चिदेनं समाह्वयेत् ।**

**तदा शूलं गृहीत्वा तं भस्म रक्षः करोति हि ॥ २६ ॥**

युद्धमाकाङ्क्षन्निति । अनेन सहेति शेषः ॥ २६ ॥

****

**स त्वं पुरुषशार्दूल तमायुधविनाकृतम् ।**

**अप्रविष्टं पुरं पूर्वं द्वारि तिष्ठ धृतायुधः ॥ २७ ॥**

**अप्रविष्टं च भवनं युद्धाय पुरुषर्षभ ।**

**आह्वयेथा महाबाहो ततो हन्तासि राक्षसम् ॥ २८ ॥**

तमायुधविनाकृतं आयुधविवर्जितमुपलक्ष्येति शेषः ॥ २७-२८ ॥

****

**अन्यथा क्रियमाणे तु अवध्यः स भविष्यति ।**

**यदि त्वेवंकृते वीर विनाशमुपयास्यति ॥ २९ ॥**

यदि त्वेवं कृत इति । यदा त्वेवमुक्तरीत्या कृतमनुष्ठितं भवति तदा त्वेवं कृते सति सः अवश्यं विनाशमुप- यास्यति ॥ २९ ॥

****

**एतत्ते सर्वमाख्यातं शूलस्य च विपर्ययः ।**

**श्रीमतः शितिकण्ठस्य कृत्यं हि दुरतिक्रमम् ॥ ३० ॥**

विपर्ययः परिहार इत्यर्थः । श्रीमत इति । कृत्यमाज्ञापनं । अत्र कश्चिज्जपति-अत्र रामेण दुरतिक्रमत्वं शूलिन उक्तमिति विष्णोरष्यधिको रुद्र इति तन्न । अवतारमर्यादया तादृशोक्तिसंभवाद्यथा ब्रह्मास्त्रबन्धने दुरतिक्रमो ब्रह्मणो महिमेत्यादि । यद्वा दुरतिक्रमं कृत्यं भगवतैव तस्य बहुमन्तव्यत्वादिति भावः ॥ ३० ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे त्रिषष्टितमः सर्गः ॥ ६३ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने त्रिषष्टितमः सर्गः ॥ ६३ ॥**
