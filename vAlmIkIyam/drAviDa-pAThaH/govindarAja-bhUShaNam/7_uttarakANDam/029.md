+++
title = "०२९"

+++
**श्रीमद्रामायणे वाल्मीकीये आदिकाव्ये उत्तरकाण्डे एकोनत्रिंशःसर्गः**

ससैन्येनेन्द्रेण रावणेसमाक्रान्ते इन्द्रजिताकोपादिन्द्रेणसहयोधनम् ॥ १ ॥ तथा माययेन्द्रस्यबन्धनेन स्वसेनामध्यप्रापणम् ॥ २ ॥ रावणेनेन्द्रजितंप्रति इन्द्रस्यरथारोपणेनलङ्का -प्रापणचोदनपूर्वकं पश्चाल्लकांप्रतिगमनम् ॥ ३ ॥

**ततस्तमसि संजाते सर्वे ते देवराक्षसाः ।**

**अयुध्यन्त बलोन्मत्ताः सूदयन्तः परस्परम् ॥ १ ॥**

**ततस्तु देवसैन्येन राक्षसानां बृहद्बलम् ।**

**दशांशं स्थापितं युद्धे शेषं नीतं यमक्षयम् ॥ २ ॥**

**तस्मिंस्तु तामसे युद्धे सर्वे ते देवराक्षसाः ।**

**अन्योन्यं नाभ्यजानन्त युध्यमानाः परस्परम् ॥ ३ ॥**

**इन्द्रश्च रावणश्चैव रावणिश्च महाबलः ।**

**तस्मिंस्तमोजालवृते मोहमीयुर्न ते त्रयः ॥ ४ ॥**

**स तु दृष्ट्वा बलं सर्वं निहतं रावणः क्षणात् ।**

**क्रोधमभ्यागमत्तीव्रं महानादं च मुक्तवान् ॥ ५ ॥**

**क्रोधात्सूतं च दुर्धर्षः सन्दनस्थमुवाच ह ।**

**परसैन्यस्य मध्येन यावदन्तो नयस्व माम् ॥ ६ ॥**

**अद्यैतांस्त्रिदशान्सर्वान्विक्रमैः समरे स्वयम् ।**

**नानाशस्त्रैर्महाघोरैर्नयामि यमसादनम् ॥ ७ ॥**

यावदन्त इति । परसैन्यस्यान्तो यावत् तावन्मध्येन मां नयस्व ॥ ६-७ ॥

****

**अहमिन्द्रं वधिष्यामि धनदं वरुणं यमम् ।**

**त्रिदशान्विनिहत्याथ स्वयं स्थास्याम्यथोपरि ।**

**विषादो न च कर्तव्यः शीघ्रं वाहय मे रथम् ॥ ८ ॥**

अथोपरि सर्वेषामुपरिष्टादित्यर्थः ॥ ८ ॥

****

**द्विः खलु त्वां ब्रवीम्यद्य यावदन्तो नयस्व माम् ॥ ९ ॥**

देवसेनामध्ये प्रवेशे किं भविष्यतीति विषण्णं सारथिं पुनश्चाह-द्विः खल्वित्यादि ॥ यावदन्तो नयस्व मामिति द्विः द्विवारं त्वां ब्रवीमि खलु । तत्कथं न नयसीत्यर्थः ॥ ९ ॥

****

**अयं स नन्दनोद्देशो यत्र वर्तामहे वयम् ।**

**नय मामद्य तत्र त्वमुदयो यत्र पर्वतः ॥ १० ॥**

**तस्य तद्वचनं श्रुत्वा तुरङ्गान्त्स मनोजवान् ।**

**आदिदेशाथ शत्रूणां मध्येनैव च सारथिः ॥ ११ ॥**

**तस्य तं निश्चयं ज्ञात्वा शक्रो देवेश्वरस्तदा ।**

**रथस्थः समरस्थांस्तान्देवान्वाक्यमथाब्रवीत् ॥ १२ ॥**

**सुराः शृणुत मद्वाक्यं यत्तावन्मम रोचते ।**

**जीवन्नेव दशग्रीवः साधु रक्षो निगृह्यताम् ॥ १३ ॥**

**एष ह्यतिबलः सैन्ये रथेन पवनौजसा ।**

**गमिष्यति प्रवृद्धोर्मिः समुद्र इव पर्वणि ॥ १४ ॥**

**न ह्येष हन्तुं शक्योऽद्य वरदानात्सुनिर्भयः ।**

**तद्ग्रहीष्यामहे रक्षो यत्ता भवत संयुगे ॥ १५ ॥**

अपरिमितदेवसेनायाः क आदिः कोन्त इत्यत्राह-अयमिति ॥ वयं यत्र वर्तामहे स नन्दनोद्देशः । एष आदिः । एनमारभ्य उदयपर्वतो यत्र तत्र मामद्य नय । सोन्तो देवसेनायाः ॥ १०-१५ ॥

****

**यथा बलौ निरुद्धे च त्रैलोक्यं भुज्यते मया ।**

**एवमेतस्य पापस्य निरोधो मम रोचते ॥ १६ ॥**

बलौ महाबलौ । निरुद्धे अहत्वैव कृतविरोधे सति । एवमेतस्य निरोधोपीत्यब्रवीदिति पूर्वेणान्वयः ॥ १६ ॥

****

**ततोऽन्यं देशमास्थाय शक्रः संत्यज्य रावणम् ।**

**अयुध्यत महाराज राक्षसांस्त्रासयन्रणे ॥ १७ ॥**

ततोन्यमिति रावणावस्थितदेशादित्यर्थः । रावणं संत्यज्येति । वज्रादिना प्रहर्तुमशक्यत्वात् पुरस्थितिर्निष्प्रयोजनेति मत्वेति शेषः ॥ १७ ॥

****

**उत्तरेण दशग्रीवः प्रविवेशानिवर्तकः ।**

**दक्षिणेन तु पार्श्वेन प्रविवेश शतक्रतुः ॥ १८ ॥**

**ततः स योजनशतं प्रविष्टो राक्षसाधिपः ।**

**देवतानां बलं सर्वं शरवर्षैरवाकिरत् ॥ १९ ॥**

उत्तरेणेति देवसेनामिति शेषः ॥ १८-१९ ॥

****

**ततः शक्रो निरीक्ष्याथ प्रनष्टं तु स्वकं बलम् ।**

**न्यवर्तयदसंभ्रान्त समावृत्य दशाननम् ॥ २० ॥**

**एतस्मिन्नन्तरे नादो मुक्तो दानवराक्षसैः ।**

**हा हताः स्म इति ग्रस्तं दृष्ट्वा शक्रेण रावणम् ॥ २१ ॥**

न्यवर्तयत् स्वसेनया दशाननं समावृत्य न्यवर्तयत् ॥ २०-२१ ॥

****

**ततो रथं समास्थाय रावणिः क्रोधमूर्च्छितः ।**

**तत्सैन्यमतिसंक्रुद्धः प्रविवेश सुदारुणम् ॥ २२ ॥**

तत्सैन्यं देवसैन्यं ॥ २२ ॥

****

**तां प्रविश्य महामायां प्राप्तां गोपतिना पुरा ।**

**प्रविवेश सुसंरब्धस्तत्सैन्यं समभिद्रवत् ॥ २३ ॥**

**स सर्वा देवतास्त्यक्त्वा शक्रमेवाभ्यधावत ।**

**महेन्द्रश्च महातेजा नापश्यच्च सुतं रिपोः ॥ २४ ॥**

**विमुक्तकवचस्तत्र वध्यमानो हि रावणिः ।**

**त्रिदशैः सुमहावीरैर्न चकार च किंचन ॥ २५ ॥**

**समातलिं समायान्तं ताडयित्वा शरोत्तमैः ।**

**महेन्द्रं बाणवर्षेण भूय एवाभ्यवाकिरत् ॥ २६ ॥**

**ततस्त्यक्त्वा रथं शक्रो विससर्ज च सारथिम् ।**

**ऐरावतं समारुह्य मृगयामास रावणिम् ॥ २७ ॥**

**स तत्र मायाबलवानदृश्योथान्तरिक्षगः ।**

**इन्द्रं मायापरिक्षितं कृत्वा स प्राद्रवच्छरैः ॥ २८ ॥**

गोपतिना रुद्रेण ॥ २३-२८ ॥

****

**स तं यदा परिश्रान्तमिदं जज्ञेऽथ रावणिः ।**

**तदैनं मायया बध्वा स्वसैन्यमभितोनयत् ॥ २९ ॥**

**तं तु दृष्ट्वा बलात्तेन नीयमानं महारणात् ।**

**महेन्द्रममराः सर्वे किंनु सादित्यचिन्तयन् ॥ ३० ॥**

स्वसैन्यमभितः स्वसेनायाः पार्श्वं ॥ २९-३० ॥

****

**दृश्यते न स मायावी शक्रजित्समितिंजयः ।**

**विद्यावानपि येनेन्द्रो मायया नीयते बलात् ॥ ३१ ॥**

**एतस्मिन्नन्तरे क्रुद्धाः सर्वे सुरगणास्तदा ।**

**रावणं विमुखीकृत्य शरवर्षैरवाकिरन् ॥ ३२ ॥**

**रावणस्तु समासाद्य आदित्यांश्च वसूंस्तथा ।**

**न शशाक स संग्रामे योद्धुं शत्रुभिरर्दितः ॥ ३३ ॥**

विद्यावानपि असुरमायासंहार्यपि येनानेन रावणिना मायया नीयते । एतत्किंन्विति चुक्रशुः ॥ ३१-३३ ॥

****

**स तं दृष्ट्वा परिम्लानं प्रहारैर्जर्जरीकृतम् ।**

**रावणिः पितरं युद्धेऽदर्शनस्थोऽब्रवीदिदम् ॥ ३४ ॥**

युद्धे अदर्शनस्थोब्रवीदिति । सति दर्शने महेन्द्र एव नाशयेदिति भावः ॥ ३४ ॥

****

**आगच्छ तात गच्छामो रणकर्म निवर्तताम् ।**

**जितं नो विदितं तेऽस्तु स्वस्थो भव गतज्वरः ॥ ३५ ॥**

**अयं हि सुरसैन्यस्य त्रैलोक्यस्य च यः प्रभुः ।**

**स गृहीतो दैवबलाद्भग्नदर्पाः सुराः कृताः ॥ ३६ ॥**

**यथेष्टं भुङ्क्ष्व लोकांस्त्रीन्निगृह्यारातिमोजसा ।**

**वृथा किं ते श्रमेणेह युद्धमद्य तु निष्फलम् ॥ ३७ ॥**

**ततस्ते दैवतगणा निवृत्ता रणकर्मणः ।**

**तच्छ्रुत्वा रावणेर्वाक्यं स्वस्थचेता बभूव ह ॥ ३८ ॥**

निवर्ततां निवृत्तमस्तु समाप्तमस्तु । कथं निवृत्तिरित्यत्राह-जितमिति । भावे निष्ठा ॥ ३५ ॥ दैवबलात् देवसेनायाः ॥ ३६-३८ ॥

****

**अथ रणविगतज्वरः प्रभुर्विजयमवाप्य निशाचराधिपः ॥**

**स्वभवनमभितो जगाम हृष्टः स्वसुतमवाप्य च वाक्यमब्रवीत् ॥ ३९ ॥**

**अतिबलसदृशैः पराक्रमैस्तैर्मम कुलमानविवर्धनं कृतम् ।**

**यदयमतुल्यबलस्त्वयाऽद्य वै त्रिदशपतिस्त्रिदशाश्च निर्जिताः ॥ ४० ॥**

रणविगतज्वरः विगतरणज्वर इत्यर्थः ॥ ३९-४० ॥

****

**नय रथमधिरोप्य वासवं नगरमितो व्रज सेनया वृतस्त्वम् ।**

**अहमपि तवै गच्छतो द्रुतं सह सचिवैरनुयामि पृष्ठतः ॥ ४१ ॥**

त्वरितमुपनयस्वेति पाठे निर्जिता इति पूर्वेणान्वयः ॥ ४१ ॥

****

**अथ स बलवृतः सवाहनस्त्रिदशपतिं परिगृह्य रावणिः ।**

**स्वभवनभिगम्य वीर्यवान्कृतसमरान्विससर्ज राक्षसान् ॥ ४२ ॥**

**\[ तान्विसृज्य तदा रक्षो महेन्द्रं पाकशासनम् ।**

**बबन्ध नगरद्वारि मध्ये क्रीडननिर्वृतः ॥ ४३ ॥**

राक्षसान्विससर्जेति स्वं स्वं निवेशं प्रतीति शेषः ॥ ४२-४३ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकोनत्रिंशःसर्गः ॥ २९ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने एकोनत्रिंशः सर्गः ॥ २९ ॥**
