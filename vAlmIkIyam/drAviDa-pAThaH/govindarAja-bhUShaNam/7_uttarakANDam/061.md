+++
title = "०६१"

+++
**श्रीमद्रामायणे वाल्मीकीये आदिकाव्ये उत्तरकाण्डे एकषष्टितमःसर्गः**

च्यवनेन रामंप्रति स्वकार्यनिवेदनोपक्रमः ॥ १ ॥ मधुनामकेनासुरवरेण तपस्तोपिता -न्महादेवाच्छूलदानपूर्वकं यावच्छूलधारणं सपुत्रस्यस्वस्यावध्यत्ववरसंपादनम् ॥ २ ॥ लवणनाम्नोनिजतनयस्यदौश्शील्यनिर्विण्णेनमधुना लवणेशूलार्पणपूर्वकं वरुणालयप्रवेशः ॥ ३ ॥ शूललाभदृप्तेनलवणेन रावणेनेवत्रैलोक्यपीडनारंभः ॥ ४ ॥ एवंच्यवनेन रामंप्रतिलवणासुरदौश्शील्यनिवेदनपूर्वकं तस्माल्लोकरक्षणप्रार्थना ॥ ५ ॥

**एवं ब्रुवद्भिर्ऋषिभिः काकुत्स्थो वाक्यमब्रवीत् ।**

**किं कार्यं ब्रूत मुनयो भयं तावदपैतु वः ॥ १ ॥**

**तथा ब्रुवति काकुत्स्थे भार्गवो वाक्यमब्रवीत् ।**

**भयानां शृणु यन्मूलं देशस्य च नरेश्वर ॥ २ ॥**

**पूर्वं कृतयुगे राजन्दैतेयः सुमहाबलः ।**

**लोलापुत्रोऽभवज्ज्येष्ठो मधुर्नाम महासुरः ॥ ३ ॥**

**ब्रह्मण्यश्च शरण्यश्च बुद्ध्या च परिनिष्ठितः ।**

**सुरैश्च परमोदारैः प्रीतिस्तस्यातुलाऽभवत् ॥ ४ ॥**

**स मधुर्वीर्यसंपन्नो धर्मे च सुसमाहितः ।**

**बहुवर्षसहस्राणि रुद्रप्रीत्याऽकरोत्तपः ॥ ५ ॥**

**रुद्रः प्रीतोऽभवत्तस्मै वरं दातुं ययौ च सः ।**

**बहुमानाच्च रुद्रेण दत्तस्तस्याद्भुतो वरः ॥ ६ ॥**

लोलायाः पुत्रो लोलापुत्रः ॥ ३-६ ॥

****

**शूलं शूलाद्विनिष्कृष्य महावीर्यं महाप्रभम् ।**

**ददौ महात्मा सुप्रीतो वाक्यं चैतदुवाच ह ॥ ७ ॥**

**त्वयाऽयमतुलो धर्मो मत्प्रसादकरः कृतः ।**

**प्रीत्या परमया युक्तो ददाम्यायुधमुत्तमम् ॥ ८ ॥**

शूलाच्छूलं विनिष्कृष्येति । स्वशूलाच्छक्तिमाकृष्य सृष्ट्वेत्यर्थः ॥ ७-८ ॥

****

**यावत्सुरैश्च विप्रैश्च न विरुध्येर्महासुर ।**

**तावच्छूलं तवेदं स्यादन्यथा नाशमेष्यति ॥ ९ ॥**

**यश्च त्वामभियुञ्जीत युद्धाय विगतज्वरः ।**

**तं शूलो भस्मसात्कृत्वा पुनरेष्यति ते करम् ॥ १० ॥**

**एवं रुद्राद्वरं लब्ध्वा भूय एव महासुरः ।**

**प्रणिपत्य महादेवं वाक्यमेतदुवाच ह ॥ ११ ॥**

**भगवन्मम वंशस्य शूलमेतदनुत्तमम् ।**

**भवेत्तु सततं देव सुराणामीश्वरो ह्यसि ॥ १२ ॥**

**तं ब्रुवाणं मधु देवः सर्वभूतपतिः शिवः ।**

**प्रत्युवाच महातेजा नैतदेवं भविष्यति ॥ १३ ॥**

नाशं अदर्शनं ॥ ९-१३ ॥

****

**मा भूत्ते विफला वाणी मत्प्रसादकृता शुभा ।**

**भवतः पुत्रमेकं तु शूलमेतद्भजिष्यते ॥ १४ ॥**

**यावत्करस्थः शूलोयं भविष्यति सुतस्य ते ।**

**अवध्यः सर्वभूतानां शूलहस्तो भविष्यति ॥ १५ ॥**

**एवं मधुर्वरं लब्ध्वा देवात्सुमहदद्भुतम् ।**

**भवनं सोसुरश्रेष्ठः कारयामास सुप्रभम् ॥ १६ ॥**

मत्प्रसादकृता मत्प्रसादजसंतोषजनितेत्यर्थः ॥ १४-१६ ॥

****

**तस्य पत्नी महाभागा प्रिया कुम्भीनसीति या ।**

**विश्वावसोरपत्यं सा ह्यनलायां महाप्रभा ॥ १७ ॥**

**तस्याः पुत्रो महावीर्यो लवणो नाम दारुणः ।**

**बाल्यात्प्रभृति दुष्टात्मा पापान्येव समाचरत् ॥ १८ ॥**

**तं पुत्रं दुर्विनीतं तु दृष्ट्वा क्रोधसमन्वितः ।**

**मधुः स शोकमापेदे न चैनं किंचिदब्रवीत् ॥ १९ ॥**

कुम्भीनसी माल्यवत्पुत्र्याः अनलायाः सुता रावणस्वसा पूर्वं मधुना हृतेति विभीषणेन रावणं प्रत्युक्ता । हिः प्रसिद्धौ ॥ १७-१९ ॥

****

**स विहाय त्विमं लोकं प्रविष्टो वरुणालयम् ।**

**शूलं निवेश्य लवणे वरं तस्मै न्यवेदयत् ॥ २० ॥**

**स प्रभावेन शुलस्य दौरात्म्येनात्मनस्तथा ।**

**संतापयति लोकांस्त्रीन्विशेषेण च तापसान् ॥ २१ ॥**

**एवंप्रभावो लवणः शूलं चैव तथाविधम् ।**

**श्रुत्वा प्रमाणं काकुत्स्थ त्वं हि नः परमा गतिः ॥ २२ ॥**

**बहवः पार्थिवा राम भयार्तैर्ऋषिभिः पुरा ।**

**अभयं याचिता वीर त्रातारं न च विद्महे ॥ २३ ॥**

**ते वयं रावणं श्रुत्वा हृतं सबलवाहनम् ।**

**त्रातारं विद्महे तात नान्यं भुवि नराधिपम् ।**

**तत्परित्रातुमिच्छामो लवणाद्भयपीडितान् ॥ २४ ॥**

**इति राम निवेदितं तु ते भयजं कारणमुत्थितं च यत् ।**

**विनिवारयितुं भवान्क्षमः कुरु तं काममहीनविक्रम ॥ २५ ॥**

वरं न्यवेदयत् यावच्छूलं तव हस्ते तावदवध्यत्वं तवेत्येवंरूपं वरवृत्तान्तं ॥ २०-२५ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकषष्टितमःसर्गः॥ ६१ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने एकषष्टितमः सर्गः ॥ ६१ ॥**
