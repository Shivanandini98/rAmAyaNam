+++
title = "०४३"

+++
**श्रीमद्रामायणे वाल्मीकीये आदिकाव्ये उत्तरकाण्डे त्रिचत्वारिंशःसर्गः**

कदाचनरामेण सभायां कथाप्रसङ्गेनचारंप्रति पौरेषुस्वविषयकशुभाशुभवार्तानिवेदन चोदने भीतभीतेनतेन रावणापहृतसीतापुनरानयनप्रकारकपौरजनकुत्सननिवेदनम् ॥ १ ॥

**तत्रोपविष्टं राजानमुपासन्ते विचक्षणाः ।**

**कथानां बहुरूपाणां हास्यकाराः समन्ततः ॥ १ ॥**

**विजयो मधुमत्तश्च काश्यपः पिङ्गलः कुटः ।**

**सुराजः कालियो भद्रो दन्तवक्त्रः सुमागधः ॥ २ ॥**

**एते कथा बहुविधाः परिहाससमन्विताः ।**

**कथयन्ति स्म संहृष्टा राघवस्य महात्मनः ॥ ३ ॥**

**ततः कथायां कस्यांचिद्राघवः समभाषत ।**

**काः कथा नगरे भद्र वर्तन्ते विषयेषु च ॥ ४ ॥**

**मामाश्रितानि कान्याहुः पौरजानपदा जनाः ।**

**किंच सीतां समाश्रित्य भरतं किंच लक्ष्मणम् ॥ ५ ॥**

विषयेषु देशेषु ॥ ४-५ ॥

****

**किंनु शत्रुघ्नमुद्दिश्य कैकेयीं किंनु मातरम् ।**

**वक्तव्यतां च राजानो वरे राज्ये व्रजन्ति च ॥ ६ ॥**

**एवमुक्ते तु रामेण भद्रः प्राञ्जलिरब्रवीत् ।**

**स्थिताः कथाः शुभा राजन्वर्तन्ते पुरवासिनाम् ॥ ७ ॥**

**अमुं तु विजयं सौम्य दशग्रीववधार्जितम् ।**

**भूयिष्ठं स्वपुरे पौरैः कथ्यन्ते पुरुषर्षभ ॥ ८ ॥**

**एवमुक्तस्तु भद्रेण राघवो वाक्यमब्रवीत् ।**

**कथयस्व यथातत्वं सर्वं निरवशेषतः ॥ ९ ॥**

**शुभाशुभानि वाक्यानि यान्याहुः पुरवासिनः ।**

**श्रुत्वेदानीं शुभं कुर्यां न कुर्यामशुभानि च ॥ १० ॥**

**कथयस्व च विस्रब्धो निर्भयं विगतज्वरः ।**

**कथयन्ति यथा पौराः पापा जनपदेषु च ॥ ११ ॥**

**राघवेणैवमुक्तस्तु भद्रः सुरुचिरं वचः ।**

**प्रत्युवाच महाबाहुं प्राञ्जलिः सुसमाहितः ॥ १२ ॥**

**शृणु राजन्यथा पौराः कथयन्ति शुभाशुभम् ।**

**चत्वरापणरथ्यासु वनेषूपवनेषु च ॥ १३ ॥**

**दुष्करं कृतवान्रामः समुद्रे सेतुबन्धनम् ।**

**अश्रुतं पूर्वकैः कश्चिद्देवैरपि सदानवैः ॥ १४ ॥**

**रावणश्च दुराधर्षो हतः सबलवाहनः ।**

**वानराश्च वशं नीता ऋक्षाश्च सह राक्षसैः ॥ १५ ॥**

वक्तव्यतां च राजानो नवे राज्ये व्रजन्ति हीति च पाठः । नवे राज्ये सति राजानो वक्तव्यतां सम्यगसम्यग्वा कीर्तनीयतां व्रजन्ति हि ॥ ६-१५ ॥

****

**हत्वा च रावणं सङ्ख्ये सीतामाहृत्य राघवः ।**

**अमर्षं पृष्ठतः कृत्वा स्ववेश्म पुनरानयत् ॥ १६ ॥**

सीतामाहृत्य तदनन्तर जातममर्षं रावणस्पर्शजं पृष्ठतः कृत्वा विसृज्येत्यर्थः । ॥ १६ ॥

****

**कीदृशं हृदये तस्य सीतासंभोगजं सुखम् ।**

**अङ्कमारोप्य तु पुरा रावणेन बलाद्धृताम् ॥ १७ ॥**

**लङ्कामपि पुरा नीतामशोकवनिकां गताम् ।**

**रक्षसां वशमापन्नां कथं रामो न कुत्सते ॥ १८ ॥**

कीदृशं कुत्सितमेवेत्यर्थः । तत्र हेतुः अङ्कमित्यादि ॥ १७-१८ ॥

****

**अस्माकमपि दारेषु सहनीय भविष्यति ।**

**यथा हि कुरुते राजा प्रजा तमनुवर्तते ॥ १९ ॥**

**एवं बहुविधा वाचो वदन्ति पुरवासिनः ।**

**नगरेषु च सर्वेषु राजञ्जनपदेषु च ॥ २० ॥**

सहनीयमिति । एवं कश्मलमित्यर्थः ॥ १९-२० ॥

****

**तस्यैवं भाषितं श्रुत्वा राघवः परमार्तवत् ।**

**उवाच सुहृदः सर्वान्कथमेतद्ब्रीवीथ माम् ॥ २१ ॥**

परमार्तवत् परमदुःखी भूत्वा । सर्वान् सुहृद इति । भद्रव्यतिरिक्तानित्यर्थः । कथमेतदिति । भद्रोक्तमेतत् अपयशोवचनं कथं तत्त्वमतत्त्वंवेति भवद्भिश्च निवेद्यतामित्यर्थः ॥ २१ ॥

****

**सर्वे तु शिरसा भूमावभिवाद्य प्रणम्य च ।**

**प्रत्यूचू राघवं दीनमेवमेतन्न संशयः ॥ २२ ॥**

**श्रुत्त्वा तु वाक्यं काकुत्स्थः सर्वेषां समुदीरितम् ।**

**विसर्जयामास तदा वयस्याञ्छत्रुसूदनः ॥ २३ ॥**

एवमेतत् यथा भद्रेणोक्तं एतत्तत्त्वमेव ॥ २२-२३ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे त्रिचत्वारिंशःसर्गः ॥४३॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने त्रिचत्वारिंशः सर्गः ॥ ४३ ॥**
