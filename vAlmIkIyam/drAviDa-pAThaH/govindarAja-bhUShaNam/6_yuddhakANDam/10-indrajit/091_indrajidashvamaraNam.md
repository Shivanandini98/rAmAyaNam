+++
title = "०९१ इन्द्रजिदश्वमरणम्"
title_english = "091 Lakshmana and others were treated by Sushena"

+++
**श्रीमद्रामायणे वाल्मीकीये आदिकाव्ये युद्धकाण्डे एकनवतितमः सर्गः**

लक्ष्मणेनेन्द्रजिद्वधः ॥ १ ॥

**स हताश्वो महातेजा भूमौ तिष्ठन्निशाचरः ।**

**इन्द्रजित्परमक्रुद्धः संप्रजज्वाल तेजसा ॥ १ ॥**

अथेन्द्रजितद्वधः-स हताश्व इत्यादि ॥ १ ॥

****

**तौ धन्विनौ जिघांसन्तावन्योन्यमिषुभिर्भृशम् ।**

**विजयेनाभिनिष्क्रान्तौ वने गजवृषाविव ॥ २ ॥**

विजयेनेति प्रयोजने तृतीया । विजयायेत्यर्थः । अभिनिष्क्रान्तौ बभूवतुरिति शेषः । गजवृषाविव गजश्रेष्ठाविव । यद्वा किंचिद्धीनबलत्वादिन्द्रजितो वृषभतुल्यत्वं ॥ २ ॥

****

**निबर्हयन्तश्चान्योन्यं ते राक्षसवनौकसः ।**

**भर्तारं न जहुर्युद्धे संपतन्तस्ततस्ततः ॥ ३ ॥**

संपतन्तः परितः संचरन्त इत्यर्थः ॥ ३ ॥

****

**ततस्तान्राक्षसान्सर्वान्हर्षयन्रावणात्मजः ।**

**स्तुवानो हर्षमाणश्च इदं वचनमब्रवीत् ॥ ४ ॥**

**तमसा बहुलेनेमाः संसक्ताः सर्वतो दिशः ।**

**नेह विज्ञायते स्वो वा परो वा राक्षसोत्तमाः ॥ ५ ॥**

स्तुवानः स्तुवन् । आर्षः शानच् ॥ ४-५ ॥

****

**धृष्टं भवन्तो युध्यन्तु हरीणां मोहनाय वै ।**

**अहं तु रथमास्थाय आगमिष्यामि संयुगम् ॥ ६ ॥**

**तथा भवन्तः कुर्वन्तु यथेमे काननौकसः ।**

**न युध्येयुर्दुरात्मानः प्रविष्टे नगरं मयि ॥ ७ ॥**

**इत्युक्त्वा रावणसुतो वञ्चयित्वा वनौकसः ।**

**प्रविवेश पुरीं लङ्कां रथहेतोरमित्रहा ॥ ८ ॥**

मोहनाय मन्निर्गमनापरिज्ञानाय ॥ ६-८ ॥

****

**स रथं भूषयित्वा तु रुचिरं हेमभूषितम् ।**

**प्रासासिशतसंपूर्णं युक्तं परमवाजिभिः ॥ ९ ॥**

**अधिष्ठितं हयज्ञेन स्रुतेनाप्तोपदेशिना ।**

**आरुरोह महातेजा रावणिः समितिंजयः ॥ १० ॥**

**स राक्षसगणैर्मुख्यैर्वृतो मन्दोदरीसुतः ।**

**निर्ययौ नगरात्तूर्णं कृतान्तबलचोदितः ॥ ११ ॥**

**सोभिनिष्क्रम्य नगरादिन्द्रजित्परवीरहा ।**

**अभ्ययाञ्जवनैरश्वैर्लक्ष्मणं सविभीषणम् ॥ १२ ॥**

स रथमित्यादिश्लोकद्वयमेकान्वयं भूषयित्वा स्वतेजसा भूषयित्वा । आप्तोपदेशिना हितोपदेशिना ॥ ९-१२ ॥

****

**ततो रथस्थमालोक्य सौमित्री रावणात्मजम् ।**

**वानराश्च महावीर्या राक्षसश्च विभीषणः ॥**

**विस्मयं परमं जग्मुर्लाघवात्तस्य धीमतः ॥ १३ ॥**

**रावणिश्चापि संक्रुद्धो रणे वानरयूथपान् ।**

**पातयामास बाणौघैः शतशोथ सहस्रशः ॥ १४ ॥**

**स मण्डलीकृतधनू रावणिः समितिंजयः ।**

**हरीनभ्यहनत्क्रुद्धः परं लाघवमास्थितः ॥ १५ ॥**

**ते वध्यमाना हरयो नाराचैर्भीमविक्रमाः ।**

**सौमित्रिं शरणं प्राप्ताः प्रजापतिमिव प्रजाः ॥ १६ ॥**

**ततः समरकोपेन ज्वलितो रघुनन्दनः ।**

**चिच्छेद कार्मुकं तस्य दर्शयन्पाणिलाघवम् ॥ १७ ॥**

तत इत्यादिसार्धश्लोक एकान्वयः ॥ ततः तस्माद्युद्धप्रदेशात् ॥ १३-१७ ॥

****

**सोन्यत्कार्मुकमादाय सज्यं चक्रे त्वरन्निव ।**

**तदप्यस्य त्रिभिर्बाणैर्लक्ष्मणो निरकृन्तत ॥ १८ ॥**

**अथैनं छिन्नधन्वानमाशीविषविषोपमैः ।**

**विव्याधोरसि सौमित्री रावणिं पञ्चभिः शरैः ॥ १९ ॥**

**ते तस्य कायं निर्भिद्य महाकार्मुकनिस्सृताः ।**

**निपेतुर्धरणीं बाणा रक्ता इव महोरगाः ॥ २० ॥**

**स भिन्नवर्मा रुधिरं वमन्वक्रेण रावणिः ।**

**जग्राह कार्मुकश्रेष्ठं दृढज्यं बलवत्तरम् ॥ २१ ॥**

**स लक्ष्मणं समुद्दिश्य परं लाघवमास्थितः ।**

**ववर्ष शरवर्षाणि वर्षाणीव पुरन्दरः ॥ २२ ॥**

**मुक्तमिन्द्रजिता तत्तु शरवर्षमरिन्दमः ।**

**अवारयदसंभ्रान्तो लक्ष्मणः सुदुरासदम् ॥ २३ ॥**

त्वरन्निवेति । इवशब्दो वाक्यालंकारे । निरकृन्तत अच्छिनत् ॥ १८-२३ ॥

****

**दर्शयामास च तदा रावणि रघुनन्दनः ।**

**असंभ्रान्तो महातेजास्तदद्भुतमिवाभवत् ॥ २४ ॥**

दर्शयामास पराक्रममिति शेषः ॥ २४ ॥

****

**ततस्तान्राक्षसान्सर्वांस्त्रिभिरेकैकमाहवे ।**

**अविध्यत्परमक्रुद्धः शीघ्रास्त्रं संप्रदर्शयन् ॥**

**राक्षसेन्द्रसुतं चापि बाणौघैः समताडयत् ॥ २५ ॥**

ततस्तानित्यादिसार्धश्लोक एकान्वयः ॥ शीघ्रास्त्रं शीघ्रमन्त्रं ॥ २५ ॥

****

**सोतिविद्धो बलवता शत्रुणा शेत्रुधातिना ।**

**असक्तं प्रेषयामास लक्ष्मणाय बहूञ्शरान् ॥ २६ ॥**

असतं अव्यासङ्गं अविलम्बितं वा ॥ २६ ॥

****

**तानप्राप्ताञ्शितैर्बाणैश्चिच्छेद रघुनन्दनः ।**

**सारथेरस्य च रणे रथिनो रथसत्तमः ।**

**शिरो जहार धर्मात्मा भल्लेनानतपर्वणा ॥ २७ ॥**

तानप्राप्तानित्यादिसार्धश्लोक एकान्वयः ॥ रथिनोस्य रावणेः सारथेरित्यन्वयः ॥ २७ ॥

****

**असूतास्ते हयास्तत्र रथमूहुरविक्लबाः ।**

**मण्डलान्यभिधावन्तस्तदद्भुतमिवाभवत् ॥ २८ ॥**

**अमर्षवशमापन्नः सौमित्रिर्दृढविक्रमः ।**

**प्रत्यविध्यद्धयांस्तस्य शरैर्वित्रासयन्रणे ॥ २९ ॥**

**अमृष्यमाणस्तत्कर्म रावणस्य सुतो बली ।**

**विव्याध दशभिर्बाणैः सौमित्रिं तममर्षणम् ॥ ३० ॥**

अविक्लबाः अनाकुलाः । शिक्षापाटवातिशयादिति मन्तव्यं ॥ २८-३० ॥

****

**ते तस्य वज्रप्रतिमाः शराः सर्पविषोपमाः ।**

**विलयं जग्मुराहत्य कवचं काञ्चनप्रभम् ॥ ३१ ॥**

विलयं नाशं ॥ ३१ ॥

****

**अभेद्यकवचं मत्वा लक्ष्मणं रावणात्मजः ।**

**ललाटे लक्ष्मणं बाणैः सुपुङ्खैस्त्रिभिरिन्द्रजित् ।**

**अविध्यत्परमक्रुद्धः शीघ्रास्त्रं च प्रदर्शयन् ॥ ३२ ॥**

अभेद्येत्यादिसार्धश्लोकः ॥ अभेद्यकवचमित्यनेन पूर्वकवचस्यत भग्नत्वात् कवचान्तरं धृतमिति गम्यते । शीघ्रास्त्रं च प्रदर्शयन् । आत्मनः शीघ्रास्त्रत्वं प्रदर्शयन्नित्यर्थः ॥ ३२ ॥

****

**तैः पृषत्कैर्ललाटस्थैः शुशुभे रघुनन्दनः ।**

**रणाग्रे समरश्लाघी त्रिशुङ्ग इव पर्वतः ॥ ३३ ॥**

समरं श्लाघत इति समरश्लाधी । समरप्रिय इत्यर्थः । पृषत्कैः बाणैः ॥ ३३ ॥

****

**स तथा ह्यार्दितो बाणै राक्षसेन महामृधे ।**

**तमाशु प्रतिविव्याध लक्ष्मणः पञ्चभिः शरैः ॥**

**विकृष्येन्द्रजितो युद्धे वदने शुभकुण्डले ॥ ३४ ॥**

स तथेत्यादिसार्धश्लोकएकान्वयः ॥ विकृष्य धनुराकृष्य ॥ ३४ ॥

****

**लक्ष्मणेन्द्रजितौ वीरौ महाबलशरासनौ ।**

**अन्योन्यं जघ्नुर्बाणैर्विशिखैर्भीमविक्रमौ ॥ ३५ ॥**

**ततः शोणितदिग्धाङ्गौ लक्ष्मणेन्द्रजितावुभौ ।**

**रणे तौ रेजतुर्वीरौ पुष्पिताविव किंशुकौ ॥ ३६ ॥**

लक्ष्मणेन्द्रजिताविति । विशिखैः विविधशिखैः । करवीरपत्राद्याकाराग्रैरित्यर्थः ॥ ३५–३६ ॥

****

**तौ परस्परमभ्येत्य सर्वगात्रेषु धन्विनौ ।**

**घोरैर्विव्यधतुर्बाणैः कृतभावावुभौ जये ॥ ३७ ॥**

**ततः समरकोपेन संयुक्तो रावणात्मजः ।**

**विभीषणं त्रिभिर्बाणैर्विव्याध वदने शुभे ॥ ३८ ॥**

**अयोमुखैस्त्रिभिर्विद्धा राक्षसेन्द्रं विभीषणम् ।**

**एकैकेनाभिविव्याध तान्सर्वान्हरियूथपान् ॥ ३९ ॥**

**तस्मै दृढतरं क्रुद्धो जघान गदया हयान् ।**

**विभीषणो महातेजा रावणेः स दुरात्मनः ॥ ४० ॥**

जये कृतभावावित्यन्वयः ॥ ३७–४० ॥

****

**स हताश्वादवप्लुत्य रथान्निहतसारथेः ।**

**रथशक्तिं महातेजाः पितृव्याय मुमोच ह ॥ ४१ ॥**

**तामापतन्तीं संप्रेक्ष्य सुमित्रानन्दवर्धनः ।**

**चिच्छेद निशितैर्बाणैर्दशधा साऽपतद्भुवि ॥ ४२ ॥**

रथशक्तिं रथेऽवस्थितां शक्तिं ॥ ४१-४२ ॥

****

**तस्मै दृढधनुः क्रुद्धो हताश्वाय विभीषणः ।**

**वज्रस्पर्शसमान्पञ्च ससर्जोरसि मार्गणान् ॥ ४३ ॥**

दृढधनुः दृढधन्वा । समासान्तविधेरनित्यत्वात्साधुः ॥ ४३ ॥

****

**ते तस्य कायं निर्भिद्य रुक्मपुङ्खा निमित्तगाः ।**

**बभूवुर्लोहितादिग्धा रक्ता इव महोरगाः ॥ ४४ ॥**

निमित्तगाः लक्ष्यगाः । वेध्यं लक्ष्यं शरव्यं च निमित्तं च समं विदुः इति निघण्टुः ॥ ४४ ॥

****

**स पितृव्याय संक्रुद्ध इन्द्रजिच्छरमाददे ।**

**उत्तमं रक्षसां मध्ये यमदत्तं महाबलः ॥ ४५ ॥**

रक्षसां मध्ये आदद इत्यन्वयः ॥ ४५ ॥

****

**तं समीक्ष्य महातेजा महेषुं तेन संहितम् ।**

**लक्ष्मणोप्याददे बाणमन्यं भीमपराक्रमः ॥ ४६ ॥**

**कुबेरण स्वयं स्वप्ने स्वस्मै दत्तं महात्मना ।**

**दुर्जयं दुर्विषह्यं च सेन्द्रैरपि सुरासुरैः ॥ ४७ ॥**

**तयोस्ते धनुषी श्रेष्ठे बाहुभिः परिघोपमैः ।**

**विकृष्यमाणे बलवत्क्रौञ्चाविव चुकूजतुः ॥ ४८ ॥**

**ताभ्यां तौ धनुषी श्रेष्ठे संहितौ सायकोत्तमौ ।**

**विकृष्यमाणौ वीराभ्यां भृशं जज्वलतुः श्रिया ॥ ४९ ॥**

तं समीक्ष्येत्यादिश्लोकद्वयमेकान्वयं ॥ महात्मना अप्रमेयबुद्धिना । भाविवृत्तान्तज्ञेनेति यावत् ॥ ४६-४९ ॥

****

**तौ भासयन्तावाकाशं धनुर्भ्यां विशिखौ च्युतौ ।**

**मुखेन मुखमाहत्य संनिपेततुरोजसा ॥ ५० ॥**

सन्निपेततुः संघर्षं प्राप्तौ ॥ ५० ॥

****

**सन्निपातस्तयोरासीच्छरयोर्घोररूपयोः ।**

**सधूमविस्फुलिङ्गश्च तज्जोग्निर्दारुणोऽभवत् ॥ ५१ ॥**

**तौ महाग्रहसंकाशावन्योन्यं सन्निपत्य च ।**

**संग्रामे शतधा यान्तौ मेदिन्यां विनिपेततुः ॥ ५२ ॥**

**शरौ प्रतिहतौ दृष्ट्वा तावुभौ रणमूर्धनि ।**

**व्रीडितौ जातरोषौ च लक्ष्मणेन्द्रजितौ तदा ॥ ५३ ॥**

**सुसंरब्धस्तु सौमित्रिरस्त्रं वारुणमाददे ॥ ५४ ॥**

**रौद्रं महेन्द्रजिद्युद्धे व्यसृजद्युधि निष्ठितः ।**

**तेन तद्विहतं त्वस्त्रं वारुणं परमाद्भुतम् ॥ ५५ ॥**

तज्जः सन्निपातजः ॥ ५१-५५ ॥

****

**ततः क्रुद्धो महातेजा इन्द्रजित्समितिंजयः ।**

**आग्नेयं संदधे दीप्तं स लोकं संक्षिपन्निव ॥ ५६ ॥**

संक्षिपन् संहरन् ॥ ५६ ॥

****

**सौरेणास्त्रेण तद्वीरो लक्ष्मणः प्रत्यवारयत् ॥ ५७ ॥**

**अस्त्रं निवारितं दृष्ट्वा रावणिः क्रोधमूर्च्छितः ।**

**आसुरं शत्रुनाशाय घोरमस्त्रं समाददे ॥ ५८ ॥**

सौरेण सूर्यदेवताकेन । सूर्यतिष्यागस्त्य इत्यादिना यलोपः ॥ ५७-५८ ॥

****

**तस्माच्चापाद्विनिष्पेतुर्भास्वराः कूटमुद्गराः ।**

**शूलानि च भुशुण्ड्यश्च गदाः खड़ाः परश्वधाः ॥ ५९ ॥**

तस्मादिति । असुरास्त्रप्रयोगाद्धेतोः । चापात् इन्द्रजिद्धनुषोपादानात् । कूटमुद्गरादयो विनिष्पेतुरित्यन्वयः । भुशुण्ड्यः मुसलविशेषाः ॥ ५९ ॥

****

**तद्दृष्ट्वा लक्ष्मणः सख्ये घोरैमस्रमथासुरम् ।**

**अवार्यं सर्वभूतानां सर्वशत्रुविनाशनम् ॥**

**माहेश्वरेण द्युतिमांस्तदस्रं प्रत्यवारयत् ॥ ६० ॥**

**तयोः सुतुमुलं युद्धं संबभूवाद्भुतोपमम् ।**

**गगनस्थानि भूतानि लक्ष्मणं पर्यवारयन् ॥ ६१ ॥**

तदृष्ट्वेत्यादिसार्धश्लोक एकान्वयः ॥ क्रियाद्वयार्थं तदस्त्रमिति द्विरुक्तिः ॥ ६०-६१ ॥

****

**भैरवाभिरुते भीमे युद्धे वानररक्षसाम् ।**

**भूतैर्बहुभिराकाशं विस्मितैरावृतं बभौ ॥ ६२ ॥**

**ऋषयः पितरो देवा गन्धर्वा गरुडोरगाः ।**

**शतक्रतुं पुरस्कृत्य ररक्षुर्लक्ष्मणं रणे ॥ ६२ ॥**

**अथान्यं मार्गणश्रेष्ठं संदधे राघवानुजः ।**

**हुताशनसमस्पर्शं रावणारत्मजदारणम् ॥ ६४ ॥**

भैरवाभिरुते भयंकरशब्दे ररक्षुः । जय जयेत्याद्युक्तिभिरित्यर्थः ॥ ६२-६४ ॥

****

**सुपत्रमनुवृत्ताङ्गं सुपर्वाणं सुसंस्थितम् ।**

**सुवर्णविकृतं वीरः शरीरान्तकरं शरम् ॥ ६५ ॥**

**दुरावारं दुर्विषह्यं राक्षसानां भयावहम् ।**

**आशीविषविषप्रख्यं देवसङ्घैः समर्चितम् ॥ ६६ ॥**

**येन शक्रो महातेजा दनवानजयत्प्रभुः ।**

**पुरा दैवासुरे युद्धे वीर्यवान्हरिवाहनः ॥ ६७ ॥**

**तदैन्द्रमस्रं सौमित्रिः संयुगेष्वपराजितम् ।**

**शरश्रेष्ठं धनुःश्रेष्ठे नरश्रेष्ठोऽभिसंदघे ॥ ६८ ॥**

सुपत्रमित्यादिचतुःश्लोक्येकान्वया ॥ अनुवृत्ताङ्गं वर्तुलस्वरूपं । सुसंस्थितं सुसंस्थानं । सुवर्णविकृतं सुवर्णविचित्रितं । हरिवाहनः हरितवर्णाश्वः । ऐन्द्रमस्त्रं ऐन्द्रास्त्रमन्त्रयोजितं ॥ ६५-६८ ॥

****

**संधायामित्रदलनं विचकर्ष शरासनम् ।**

**सज्यमायम्य दुर्धर्षं कालो लोकक्षये यथा ॥ ६९ ॥**

**संधाय धनुषि श्रेष्ठे विकर्दन्निदमब्रवीत् ।**

**लक्ष्मीवाँलक्ष्मणो वाक्यमर्थसाधकमात्मनः ॥ ७० ॥**

**धर्मात्मा सत्यसंघश्च रामो दाशरथिर्यदि ।**

**पौरुषे चाप्रतिद्वन्द्वः शरैनं जहि रावणिम् ॥ ७१ ॥**

अमित्रदलनं शत्रुनाशनं । कालः यमः ॥ ६९-७१ ॥

****

**इत्युक्त्वा बाणमाकर्णं विकृष्य तमजिह्नगम् ।**

**लक्ष्मणः समरे वीरः ससर्जेन्द्रजितं प्रति ।**

**ऐन्द्रास्त्रेण समायोज्य लक्ष्मणः परवीरहा ॥ ७२ ॥**

इत्युक्त्वेत्यादिसार्धश्लोक एकान्वयः ॥ बाणमैन्द्रास्त्रमन्त्रेण समायोज्य ससर्जेत्यन्वयः । एको लक्ष्मणशब्दो लक्ष्मीयुक्तवचनः । लक्ष्मीवॉल्लक्ष्मणः श्रीलः श्रीमान् इत्यमरः ॥ ७२ ॥

****

**स शिरः सशिरस्त्राणं श्रीमज्वलितकुण्डलम् ।**

**प्रमथ्येन्द्रजितः कायात्पातयामास भूतले ॥ ७३ ॥**

**तद्राक्षसतनूजस्य छिन्नस्कन्धं शिरो महत् ।**

**तपनीयनिमं भूमौ ददृशे रुधिरोक्षितम् ॥ ७४ ॥**

सः बाणः ॥ ७३-७४ ॥

****

**हतस्तु निपपाताशु घरण्यां रावणात्मजः ।**

**कवची सशिरस्त्राणो विध्वस्तः सशरासनः ॥ ७५ ॥**

**चुक्रुशुस्ते ततः सर्वे वानराः सविभीषणाः ।**

**हृष्यन्तो निहते तस्मिन्देवा वृत्रवधे यथा ॥ ७६ ॥**

**अथान्तरिक्षे देवानामृषीणां च महात्मनाम् ।**

**अभिजज्ञे च सन्नादो गन्धर्वाप्सरसामपि ॥ ७७ ॥**

**पतितं तमभिज्ञाय राक्षसी सा महाचमूः ।**

**वध्यमाना दिशो भेजे हरिभिर्जितकाशिभिः ॥ ७८ ॥**

**वानरैर्वध्यमानास्ते शस्त्राण्युत्सृज्य राक्षसाः ।**

**लङ्कामभिमुखाः सस्रुर्नष्टसंज्ञाः प्रधाविताः ॥ ७९ ॥**

**दुद्रुवुर्बहुधा भीता राक्षसाः शतशो दिशः ।**

**त्यक्त्वा प्रहरणान्सर्वे पट्टिशासिपरश्वधान् ॥ ८० ॥**

**केचिल्लङ्कां परित्रस्ताः प्रविष्टा वानरार्दिताः ।**

**समुद्रे पतिताः केचित्केचित्पर्वतमाश्रिताः ॥ ८१ ॥**

**इतमिन्द्रजितं दृष्ट्वा शयानं समरक्षितौ ।**

**राक्षसानां सहस्रेषु न कश्चित्प्रत्यदृश्यत ॥ ८२ ॥**

**यथास्तंगत आदित्ये नावतिष्ठन्ति रश्मयः ।**

**तथा तस्मिन्निपतिते राक्षसास्ते गता दिशः ॥ ८३ ॥**

कवचीति । कवचादिभिः सह विध्वस्तः इतः धरण्यां निपपातेत्यन्वयः ॥ ७५-८३ ॥

****

**शान्तरश्मिरिवादित्यो निर्वाण इव पावकः ।**

**स बभूव महातेजा व्यपास्तगतजीवितः ॥ ८४ ॥**

व्यपास्तगतजीवितः व्यपास्तो विक्षिप्ताङ्गो गतजीवितश्च, सः शान्तरश्मिरादित्य इव । निर्वाणः शान्तः । पावक इव च बभूव । निस्तेजस्कोऽभूदित्यर्थः ॥ ८४ ॥

****

**प्रशान्तपीडाबहुलो नष्टारिष्टः प्रतापवान् ।**

**बभूव लोकः पतिते राक्षसेन्द्रसुते तदा ॥ ८५ ॥**

**हर्षं च शक्रो भगवान्सह सर्वैः सुरर्षभैः ।**

**जगाम निहते तस्मिन्राक्षसे पापकर्मणि ॥ ८६ ॥**

प्रशान्तेति । इदमारभ्य लोकविशेषणं । प्रशान्तपीडाबहुलः प्रशान्तबहुलपीडः । प्रतापवान् सूर्यप्रकाशवान् । पूर्वं भयेन मन्दसूर्यत्वात् ॥ ८५-८६ ॥

****

**आकाशे चापि देवानां शुश्रुवे दुन्दुभिस्वनः ।**

**नृत्यद्भिरप्सरोभिश्च गन्धर्वैश्च महात्मभिः ॥ ८७ ॥**

अप्सरोभिर्गन्धर्वैश्च कृतनर्तनगानजन्यस्वनः शुश्रुव इत्यर्थः । नृत्यद्भिरित्यत्र ङीबभावः आर्षः ॥ ८७ ॥

****

**ववृषुः पुष्पवर्षाणि तदद्भुतमभूत्तदा ।**

**प्रशशंसुर्हते तस्मिन्राक्षसे क्रूरकर्मणि ॥**

**शुद्धा आपो दिशश्चैव जहृषुर्दैत्यदानवाः ॥ ८८ ॥**

ववृषुरिति । अत्रापि देवाः कर्तारः । ववृषुः प्रशशंसुश्च ॥ ८८ ॥

****

**आजग्मुः पतिते तस्मिन्सर्वलोकभयावहे ।**

**ऊचुश्च सहिताः सर्वे देवगन्धर्वदानवाः ।**

**विज्वराः शान्तकलुषा ब्राह्मणा विचरन्त्विति ॥ ८९ ॥**

**ततोऽभ्यनन्दन् संहृष्टाः समरे हरियूथपाः ।**

**तमप्रतिबलं दृष्ट्वा हतं नैर्ऋतपुङ्गवम् ॥ ९० ॥**

**विभीषणो हनूमांच जाम्बवांश्चर्क्षयूथपः ।**

**विजयेनाभिनन्दन्तस्तुष्टुवुश्चापि लक्ष्मणम् ॥ ९१ ॥**

**क्ष्वेलन्तश्च नदन्तश्च गर्जन्तश्च प्लवङ्गमाः ।**

**लब्धलक्षा रघुसुतं परिवार्योपतस्थिरे ९२ ॥**

आजग्मुरित्यादिसार्धश्लोक एकान्वयः ॥ देवगन्धर्वदानवाः आजग्मुः विचरन्त्वित्यूचु -श्चेति संबन्धः ॥ ८९-९२ ॥

****

**लाङ्गूलानि प्रविध्यन्तः स्फोटयन्तश्च वानराः ।**

**लक्ष्मणो जयतीत्येवं वाक्यं विभावयंस्तदा ॥ ९३ ॥**

**अन्योन्यं च समाश्लिष्य कपयो हृष्टमानसाः ।**

**चक्रुरुच्चावचगुणा राघवाश्रयजाः कथाः ॥ ९४ ॥**

विश्रावयन् व्यश्रावयन् ॥ ९३-९४ ॥

****

**तदसुकरमथाभिवीक्ष्य हृष्टाः प्रियसुहृदो युधि लक्ष्मणस्य कर्म ।**

**परममुपलभन्मनःप्रहर्षं विनिहतमिन्द्ररिपुं निशम्य देवाः ॥ ९५ ॥**

असुकरं दुष्करं । सर्वेषां प्राणप्रतिष्ठापकमिति वा । प्रियसुहृदः सर्वप्रियसुहृदः । उपलभन्नित्यत्र अडात्मनेपदाभावावार्षौ । देवाः इन्द्रंरिपुं विनिहतं निशम्य परमं मनःप्रहर्ष उपलभन् उपालभन्त । अथ असुकरं तत् इन्द्रजिद्धननं । प्रियसुहृदः लक्ष्मणस्य । कर्म कृतिविषयभूतं । अभिवीक्ष्य हृष्टाः विस्मिताः । आसन्निति शेषः । विस्मितप्रति घातयोश्चेति वक्तव्यं इति हृषेः पाक्षिक इडभावः । देवाश्चारणादिमुखेन प्रथम मिन्द्रजिद्धननं संतुष्टाः सन्तः पश्चात्तस्यात्यन्ताशक्यत्वादतथ्यं मन्वाना युद्धभूमिमागत्य तत्प्रत्यक्षीकृत्य विस्मिता आसन्निति भावः ॥ ९५ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकनवतितमः सर्गः ॥ ९१ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने काण्डव्याख्याने एकनवतितमः सर्गः ॥ ९१ ॥**
