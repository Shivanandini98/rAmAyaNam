+++
title = "०८९ लक्ष्मण-इन्द्रजिद्युद्धम्"
title_english = "089 Vibhishana destroys many demons"

+++
**श्रीमद्रामायणे वाल्मीकीये आदिकाव्ये युद्धकाण्डे एकोननवतितमः सर्गः**

लक्ष्मणेन्द्रजितोर्महायुद्धम् ॥ १ ॥

****

**ततः शरं दाशरथिः संधायामित्रकर्शनः ।**

**ससर्ज राक्षसेन्द्राय क्रुद्धः सर्प इव श्वसन् ॥ १ ॥**

**तस्य ज्यातलनिर्घोषं सं श्रुत्वा रावणात्मजः ।**

**विवर्णवदनो भूत्वा लक्ष्मणं समुदैक्षत ॥ २ ॥**

अथ लक्ष्मणेन्द्रजितोः सुमहान्संप्रहारः – ततः शरमित्यादि ॥ १-२ ॥

****

**तं विवर्णमुखं दृष्ट्वा राक्षसं रावणात्मजम् ।**

**सौमित्रिं युद्धंसंयुक्तं प्रत्युवाच विभीषणः ॥ ३ ॥**

सौमित्रिं प्रति उद्दिश्य ॥ ३ ॥

****

**निमित्तान्यनुपश्यामि यान्यस्मिन्रावणात्मजे ।**

**त्वर तेन महाबाहो भग्न एष न संशयः ॥ ४ ॥**

**ततः संधाय सौमित्रिर्बाणानग्निशिखोपमान् ।**

**मुमोच निशितांस्तस्मिन्सर्पानिव महाविषान् ॥ ५ ॥**

अस्मिन् यानि मुखवैवर्ण्यस्तब्धत्वादीनि निमित्तानि अनुपश्यामि तैरयं भन्न इति जाने । तेन कारणेन त्वर त्वरस्व ॥ ४-५ ॥

****

**शक्राशनिसमस्पर्शैर्लक्ष्मणेनाहतः शरैः ।**

**मुहूर्तमभवन्मूढः सर्वसंक्षुभितेन्द्रियः ॥ ६ ॥**

**उपलभ्य मुहूर्तेन संज्ञां प्रत्यागतेन्द्रियः ।**

**ददर्शावस्थितं वीरं वीरो दशरथात्मजम् ॥ ७ ॥**

**सोभिचक्राम सौमित्रिं रोषात्संरक्तलोचनः ।**

**अब्रवीच्चैनमासाद्य पुनः स परुषं वचः ॥ ८ ॥**

सर्वसंक्षुभितेन्द्रियः संक्षुभितसर्वेन्द्रियः ॥ ६-८ ॥

****

**किं न स्मरसि तद्युद्धे प्रथमे मत्पराक्रमम् ।**

**निबद्धस्त्वं सह भ्रात्रा यदा भुवि विवेष्टसे ॥ ९ ॥**

त्वं भ्रात्रा सह निबद्ध इति यत् प्रथमे तद्युद्धे तस्मिन्युद्धे । मत्पराक्रमं त्वन्निबन्धनरूपं । न स्मरसि किं । यदा यत्र युद्धकाले । विवेष्टसे विवेष्टितवानसि ॥ ९ ॥

****

**युवां खलु महायुद्धे शक्राशनिसमैः शरैः ।**

**शायितौ प्रथमं भूमौ विसंज्ञौ स पुरस्सरौ ॥ १० ॥**

तमेव पराक्रमं विशिष्टि – युवामिति ॥ १० ॥

****

**स्मृतिर्वा नास्ति ते मन्ये व्यक्तं वा यमसादनम् ।**

**गन्तुमिच्छसि यस्मात्वं मां धर्षयितुमिच्छसि ॥ ११ ॥**

**यदि ते प्रथमे युद्धे न दृष्टो मत्पराक्रमः ।**

**अद्य ते दर्शयिष्यामि तिष्ठेदानीं व्यवस्थितः ॥ १२ ॥**

**इत्युक्त्वा सप्तभिर्बाणैरभिविव्याध लक्ष्मणम् ।**

**दशभिस्तु हनूमन्तं तीक्ष्णधारैः शरोत्तमैः ॥ १३ ॥**

व्यक्तं नूनमित्यर्थः ॥ ११ – १३ ॥

****

**ततः शरशतेनैव सुप्रयुक्तेन वीर्यवान् ।  
क्रोधाद्विगुणसंब्धो निर्बिभेद विभीषणम् ॥ १४ ॥**

क्रोधाद्विगुणसंरब्ध इति । लक्ष्मणादिविषयरोषापेक्षया विभीषणविषये द्विगुणं कुपित इत्यर्थः ॥ १४ ॥

****

**तद्दृष्ट्वेन्द्रजिता कर्म कृतं रामानुजस्तदा ।**

**अचिन्तयित्वा प्रहसन्नैतत्किंचिदिति ब्रुवन्**

**मुमोच स शरान्घोरान्संगृह्य नरपुङ्गवः ॥ १५ ॥**

तद्दृष्ट्वेत्यादिसार्धश्लोक एकान्वयः नैतत्किचिदिति ब्रुवन् एतदकिंचित्करमिति ब्रुवन्नित्यर्थः ॥ १५ ॥

****

**अभीतवदनः क्रुद्धो रावणिं लक्ष्मणो युधि ।**

**नैवं रणगताः शूराः प्रहरन्ते निशाचर ॥ १६ ॥**

**लघवश्चाल्पवीर्याश्च सुखा हीमे शरास्तव ।**

**नैवं शूरास्तु युध्यन्ते समरे जयकाङ्क्षिणः ॥**

**इत्येवं तं ब्रुवाणस्तु शरवर्षैरवाकिरत् ॥ १७ ॥**

**तस्य बाणैः सुविध्वस्तं कवचं हेमभूषितम् ।**

**व्यशीर्यत रथोपस्थे ताराजालमिवाम्बरात् ॥ १८ ॥**

अभीतवदन इत्यादिसार्धश्लोकद्वयमेकान्वयं ॥ अकिंचित्करत्वमेवाह – नैवमिति ॥ १६-१८ ॥

****

**विधूतवर्मा नाराचैर्बभूव स कृतत्रणः ।**

**इन्द्रजित्समरे वीरः प्ररूढ इव सानुमान् ॥ १९ ॥**

**ततः शरसहस्रेण संक्रुद्धो रावणात्मजः ।**

**बिभेद समरे वीरं लक्ष्मणं भीमविक्रमः ॥ २० ॥**

प्ररूढः प्ररूढवृक्षः ॥ १९-२० ॥

****

**व्यशीर्यत महादिव्यं कवचं लक्ष्मणस्य च ।**

**कृतप्रतिकृतान्योन्यं बभूवतुरभिद्रुतौ ॥ २१ ॥**

कृते प्रतिकृतं अन्योन्यं यस्मिन् कर्मणि तत्तथोक्तं ॥ २१ ॥

****

**अभीक्ष्णं निश्श्वसन्तौ तौ युध्येतां तुमुलं युधि ।**

**शरसंकृत्तसर्वाङ्गौ सर्वतो रुधिरोक्षितौ ॥ २२ ॥**

युध्येतां अयुध्येतां ॥ २२ ॥

****

**सुदीर्घकालं तौ वीरावन्योन्यं निशितैः शरैः ।**

**ततक्षतुर्महात्मानौ रणकर्मविशारदौ ॥ २३ ॥**

ततक्षतुः अन्योन्यं बभञ्जतुः ॥ २३ ॥

****

**बभूवतुश्चात्मजये यत्तौ भीमपराक्रमौ ।**

**तौ शरौघैस्तदा कीर्णौ निवृत्तकवचध्वजौ ॥**

**स्रवन्तौ रुधिरं चोष्णं जलं प्रस्रवणाविव ॥ २४ ॥**

यत्तौ यत्नवन्तौ ॥ २४ ॥

****

**शरवर्षं ततो घोरं मुञ्चतोर्भीमनिस्स्वनम् ।**

**सासारयोरिवाकाशे नीलयोः कालमेघयोः ॥ २५ ॥**

**तयोरथ महान्कालो व्यत्ययाद्युध्यमानयोः ।**

**न च तौ युद्धवैमुख्यं श्रमं वाऽप्युपजग्मतुः ॥ २६ ॥**

**अस्त्राण्यस्त्रविदां श्रेष्ठौ दर्शयन्तौ पुनः पुनः ।**

**शरानुच्चावचाकारानन्तरिक्षे बबन्धतुः ॥ २७ ॥**

शरवर्षमित्यादिश्लोकद्वयमेकान्वयं ॥ सासारयोः सधारापातयोः । धारासंपात आसारः इत्यमरः ॥ २५–२७ ॥

****

**व्यपेतदोषमस्यन्तौ लघु चित्रं च सुष्टु च ।**

**उभौ तौ तुमुलं घोरं चक्रतुर्नरराक्षसौ ॥ २८ ॥**

**तयोः पृथक्पृथक्भीमः शुश्रुवे तलनिस्वनः ।**

**प्रकम्पयञ्जनं घोरो निर्घात इव दारुणः ॥ २९ ॥**

**स तयोर्भ्राजते शब्दस्तदा समरसक्तयोः ।**

**सुघोरयोर्निष्टनतोर्गगने मेघयोर्यथा ॥ ३० ॥**

व्यपेतदोषं व्यपगतमोहत्वदोषं । अस्यन्तौ वाणान्क्षिपन्तौ ॥ २८-३० ॥

****

**सुवर्णपुङ्खैर्नाराचैर्बलवन्तौ कृतव्रणौ ।**

**प्रसुस्रुवाते रुधिरं कीर्तिमन्तौ जये धृतौ ॥ ३१ ॥**

**ते गात्रयोर्निपतिता रुक्मपुङ्खाः शरा युधि ।**

**असृङ्गद्धा विनिष्पत्य विविशुर्धरणीतलम् ॥ ३२ ॥**

धृतौ अवहितौ ॥ ३१-३२ ॥

****

**अन्ये सुनिशितैः शस्त्रैराकाशे संजघट्टिरे ।**

**बभञ्जुश्चिच्छिदुश्वान्ये तयोर्बाणाः सहस्रशः ॥ ३३ ॥**

तयोः अन्ये केचन बाणाः आकाशे सुनिशितैः शस्त्रैः संजघट्टिरे संघट्टिताः । अन्ये बाणाः बाणान् सहस्रशः बभञ्जुः । चिच्छिदुश्चेति संबन्धः ॥ ३३ ॥

****

**स बभूव रणो घोरस्तयोर्बाणमयश्चयः ।**

**अग्निभ्यामिव दीप्ताभ्यां सत्रे कुशमयश्चयः ॥ ३४ ॥**

**तयोः कृतव्रणौ देहौ शुशुभाते महात्मनोः ।**

**सपुष्पाविव निष्पत्रौ वने शाल्मलिकिंशुकौ ॥ ३५ ॥**

रणः घोरो बभूव । यस्मिन् तयोर्बाणमयश्चयः सत्रे दीप्ताभ्यामग्निभ्यां सहितः कुशमयश्चय इवासीत् । अग्नी गार्हपत्याहवनीयौ ॥ ३४-३५ ॥

****

**चक्रतुस्तुमुलं घोरं सन्निपातं मुहुर्मुहुः ।**

**इन्द्रजिलक्ष्मणश्चैव परस्परवधैषिणौ ॥ ३६ ॥**

सन्निपातं युद्धं ॥ २६ ॥

****

**लक्ष्मणो रावणिं युद्धे रावणिश्चापि लक्ष्मणम् ।**

**अन्योन्यं तावभिघ्नन्तौ न श्रमं प्रत्यपद्यताम् ॥ ३७ ॥**

**बाणजालैः शरीरस्थैरवगाढैस्तरस्विनौ ।**

**शुशुभाते महावीर्यौ प्ररूढाविव पर्वतौ ॥ ३८ ॥**

प्रत्यपद्यतां प्रपद्येतां ॥ ३७-३८ ॥

****

**तयो रुधिरसिक्तानि संवृतानि शरैर्भृशम् ।**

**बभ्राजुः सर्वगात्राणि ज्वलन्त इव पावकाः ॥ ३९ ॥**

**तयोरथ महान्कालो व्यत्ययाद्युध्यमानयोः ।**

**न च तौ युद्धवैमुख्यं श्रमं वाऽप्युपजग्मतुः ॥ ४० ॥**

**अथ समरपरिश्रमं निहन्तुं समरमुखेष्वजितस्य लक्ष्मणस्य ।**

**प्रियहितमुपपादयन्महौजाः समरमुपेत्य विभीषणोऽवतस्थे ॥ ४१ ॥**

बभ्राजुः । आर्षं परस्मैपदं ॥ ३९-४१ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकोननवतितमः सर्गः ॥ ८९ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने एकोननवतितमः सर्गः ॥ ८९ ॥**
