+++
title = "०९२ सुषेणेन लक्ष्मणादिसेवा"
title_english = "092 Ravana feels distressed over his son s death"

+++
**श्रीमद्रामायणे वाल्मीकीये आदिकाव्ये युद्धकाण्डे द्विनवतितमः सर्गः**

इन्द्रजिद्विजयहृष्टेनलक्ष्मणेन विभीषणादिभिः सह रामसमीपमेत्य तच्चरणयोः प्रणामः ॥ १॥ विभीषणमुखाल्लक्ष्मणकृतेन्द्रजिद्वधश्रवणहृष्टेनरामेण लक्ष्मणस्यनिजाङ्कारोपणेन -परिष्वङ्गपूर्वकं प्रशंसनम् ॥ २ ॥ रामप्रेरणयासुषेणेनेन्द्रजिद्बाणविशकलीकृतानांल -क्ष्मणादीनां समुचितचिकित्सयाविशल्यीकरणम् ॥ ३ ॥

**रुधिरक्लिन्नगात्रस्तु लक्ष्मणः शुभलक्षणः ।**

**बभूव हृष्टस्तं हत्वा शक्रजेतारमाहवे ॥ १ ॥**

अथ लक्ष्मणश्लाघनं– रुधिरक्लिन्नगात्रेत्यादि ॥ १ ॥

****

**ततः स जाम्बवन्तं च हनुमन्तं च वीर्यवान् ।**

**सन्निहत्य महातेजास्तांश्च सर्वान्वनौकसः ॥ २ ॥**

**आजगाम ततस्तीव्रं यत्र सुग्रीवराघवौ ।**

**विभीषणमवष्टभ्य हनूमन्तं च लक्ष्मणः ॥ ३ ॥**

तत इत्यादिश्लोकद्वयमेकान्वयं ॥ सन्निहत्य संघीभूय । अवष्टभ्य युद्धपारवश्यादवलम्ब्य ॥ २-३ ॥

****

**ततो राममभिक्रम्य सौमित्रिरभिवाद्य च ।**

**तस्थौ भ्रातृसंमीपस्थ इन्द्रस्येव बृहस्पतिः ॥ ४ ॥**

इन्द्रस्येव बृहस्पतिरिति पारतनेत्र्यमात्रे साम्यं ॥ ४ ॥

****

**निष्टनन्निव चागम्य राघवाय महात्मने ।**

**आचचक्षे तदा वीरो घोरमिन्द्रजितो वधम् ॥ ५ ॥**

निष्टनन् अव्यक्ताक्षरंवदन्नित्यर्थः । इवशब्दो वाक्यालंकारे । आयासस्याभिनयनमात्रेणा -लीकत्वद्योतनाय वा ॥ ५ ॥

****

**रावणेस्तु शिरश्छिन्नं लक्ष्मणेन महात्मना ।**

**न्यवेदयत रामाय तदा हृष्टो विभीषणः ॥ ६ ॥**

रामसन्निधौ संकोचवता लक्ष्मणेनाविशेषेणेन्द्रजिद्वधकथनाद्विभीषणः स्पष्टतयाह-रावणेरिति ॥ यद्वा लक्ष्मणेन सूचनयोक्तावपि हर्षप्रकर्षेण विभीषणः पुनराह – रावणेरिति ॥ ६ ॥

****

**श्रुत्वैतत्तु महावीर्यो लक्ष्मणेनेन्द्रजिद्वधम् ।**

**प्रहर्षमतुलं लेभे रामो वाक्यमुवाच ह ॥ ७ ॥**

महावीर्यो राम इत्यन्वयः ॥ ७ ॥

****

**साधु लक्ष्मण तुष्टोसि कर्मणा सुकृतं कृतम् ।**

**रावणेर्हि विनाशेन जितमित्युपधारय ॥ ८ ॥**

सुकृतं कृतं सुकर्तव्यं कृतं । कर्मणा युद्धकर्मणा ॥ ८ ॥

****

**स तं शिरस्युपाघ्राय लक्ष्मणं लक्ष्मिवर्धनम् ।**

**लज्जमानं बलात्स्नेहादङ्कमारोप्य वीर्यवान् ॥ ९ ॥**

**उपवेश्य तमुत्सङ्गे परिष्वज्यावपीडितम् ।**

**भ्रातरं लक्ष्मणं स्निग्धं पुनःपुनरुदैक्षत ॥ १० ॥**

स तमित्यादिश्लोकद्वयमेकान्वयं ॥ आरोग्य आरोपणायाकृष्य । अवपीडितं शल्यपीडितं । गाढं यथा भवति तथेति वा । क्रियाभेदात्तमिति द्विरुक्तिः ॥ ९-१० ॥

****

**शल्यसंपीडितं शस्तं निश्श्वसन्तं तु लक्ष्मणम् ।**

**रामस्तु दुःखसंतप्तस्तदा निश्श्वसितो भृशम् ॥ ११ ॥**

**मूर्ध्नि चैनमुपाघ्राय भूयः संस्पृश्य च त्वरन् ।**

**उवाच लक्ष्मणं वाक्यमाश्वास्य पुरुषर्षभः ॥ १२ ॥**

शल्यसंपीडितमित्यादिश्लोकद्वयमेकान्वयं ॥ शस्तं प्रहृतं । निश्वसितः स्वयंकृतनिश्वासः । त्वरन् संस्पृश्य । त्वरा च प्रहारव्यथापनयनायेति भावः ॥ ११-१२ ॥

****

**कृतं परमकल्याणं कर्म दुष्करकर्मणा ।**

**अद्य मन्ये हते पुत्रे रावणं निहतं युधि ।**

**अद्याहं विजयी शत्रौ हते तस्मिन् दुरात्मनि ॥ १३ ॥**

कृतमित्यादिसार्धश्लोकः ॥ दुष्करकर्मणा त्वयेति शेषः ॥ १३ ॥

****

**रावणस्य नृशंसस्य दिष्ट्या वीर त्वया रणे ।**

**छिन्नो हि दक्षिणो बाहुः स हि तस्य व्यपाश्रयः ॥ १४ ॥**

व्यपाश्रयः आलम्बनं ॥ १४ ॥

****

**विभीषणहनुमद्भ्यां कृतं कर्म महद्रणे ।**

**अहोरात्रैस्त्रिभिर्वीरः कथंचिद्विनिपातितः ॥ १५ ॥**

अहोरात्रैस्त्रिभिरिति । एकादशीद्वादशीत्रयोदशीभिरित्यर्थः ॥ १५ ॥

****

**निरमित्रः कृतोस्म्यद्य निर्यास्यति हि रावणः ।**

**बलव्यूहेन महता श्रुत्वा पुत्रं निपातितम् ॥ १६ ॥**

**तं पुत्रवधसंतप्तं निर्यान्तं राक्षसाधिपम् ।**

**बलेनावृत्य महता निहनिष्यामि दुर्जयम् ॥ १७ ॥**

निरमित्र इत्यादि श्लोकद्वयमेकान्वयं ॥ १६-१७ ॥

****

**त्वया लक्ष्मण नाथेन सीता च पृथिवी च मे ।**

**न दुष्प्रापा हते त्वद्य शक्रजेतरि चाहवे ॥ १८ ॥**

नाथेन याचमानेन । नाथृयाच्ञायां इत्यस्मात्पचाद्यच् ॥ १८ ॥

****

**स भ्रातरमाश्वास्य परिष्वज्य च राघवः ।**

**रामः सुषेणं मुदितः समाभाष्येदमब्रवीत् ॥ १९ ॥**

समाभाष्य आमन्त्र्य ॥ १९ ॥

****

**सशल्योयं महाप्राज्ञ सौमित्रिर्मित्रवत्सलः ।**

**यथा भवति सुस्वस्थस्तथा त्वं समुपाचर ॥ २० ॥**

समुपाचर चिकित्सां कुरु ॥ २० ॥

****

**विशल्यः क्रियतां क्षिप्रं सौमित्रिः सविभीषणः ।**

**ऋक्षवानरसैन्यानां शूराणां द्रुमयोधिनाम् ॥ २१ ॥**

**ये चाप्यन्येऽत्र युध्यन्ति सशल्या व्रणिनस्तथा ।**

**तेऽपि सर्वे प्रयत्नेन क्रियन्तां सुखिनस्त्वया ॥ २२ ॥**

विशल्य इति श्लोकद्वयमेकान्वयं ॥ ऋक्षवानरसैन्यानामिति निर्धारणे षष्ठी ॥ २१ – २२ ॥

****

**एवमुक्तस्तु रामेण महात्मा हरियूथपः ।**

**लक्ष्मणाय ददौ नस्तः सुपेणः परमौषधिम् ॥ २३ ॥**

नस्तः नासिकायां ॥ २३ ॥

****

**स तस्या गन्धमाघ्राय विशल्यः समपद्यत ।**

**तथा निर्वेदनश्चैव संरूढव्रण एव च ॥ २४ ॥**

**विभीषणमुखानां च सुहृदां राघवाज्ञया ।**

**सर्ववानरमुख्यानां चिकित्सां स तदाऽकरोत् ॥ २५ ॥**

**ततः प्रकृतिमापनो हृतशल्यो गतव्यथः ।**

**सौमित्रिर्मुदितस्तत्र क्षणेन विगतज्वरः ॥ २६ ॥**

निर्वेदनः वेदनारहितः ॥ २४-२६ ॥

****

**तथैव रामः प्लवगाधिपस्तदा विभीषणश्चर्क्षपतिश्च जाम्बवान् ।**

**अवेक्ष्य सौमित्रिमरोगमुत्थितं मुदा ससैन्याः सुचिरं जहर्षिरे ॥ २७ ॥**

**अपूजयत्कर्म स लक्ष्मणस्य सुदुष्करं दाशरथिर्महात्मा ।**

**हृष्टा बभूवुर्युधि यूथपेन्द्रा निपातितं शक्रजितं निशम्य ॥ २८ ॥**

मुदा युक्तमिति शेषः । मुदा युक्तं सौमित्रिमवेक्ष्य इति जहर्षिर इति संबन्धः । जहर्षिर इत्यत्र गुण आर्षः ॥ २७ – २८ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्विनवतितमः सर्गः ॥ ९२ ॥**

**इति श्रीगोविन्दराज विरचिते श्रीमद्रामायणभूषणे रत्नकिरीटाख्याने युद्ध काण्डव्याख्याने द्विनवतितमः सर्गः ॥ ९२ ॥**
