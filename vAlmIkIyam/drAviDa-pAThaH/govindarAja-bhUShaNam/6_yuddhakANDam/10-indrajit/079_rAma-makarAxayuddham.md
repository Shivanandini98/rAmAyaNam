+++
title = "०७९ राम-मकराक्षयुद्धम्"
title_english = "079 Makaraksha challenges Rama to fight with him"

+++
**श्रीमद्रामायणे वाल्मीकीये आदिकाव्ये युद्धकाण्डे एकोनाशीतितमः सर्गः**

राममकराक्षयोर्वीरवादपुरस्सरंसमरारंभः ॥ १ ॥ रामेणमकराक्षक्षपणम् ॥ २ ॥

****

**निर्गतं मकराक्षं ते दृष्ट्वा वानरयूथपाः ।**

**आप्लुत्य सहसा सर्वे योद्धुकामा व्यवस्थिताः ॥ १ ॥**

**ततः प्रवृत्तं सुमहत्तद्युद्धं रोमहर्षणम् ।**

**निशाचरैः प्लवङ्गानां देवानां दानवैरिव ॥ २ ॥**

**वृक्षशूलनिपातैश्च शिलापरिघपातनैः ।**

**अन्योन्यं मर्दयन्ति स्स तदा कपिनिशाचराः ॥ ३ ॥**

अथ मकराक्षवध एकोनाशीतौ – निर्गतमिति ॥ १–३ ॥

****

**शक्तिखड्गगदाकुन्तैस्तोमरैश्च निशाचराः ।**

**पट्टिशैर्भिन्दिपालैश्च बाणपातैः समन्ततः ॥ ४ ॥**

**पाशमुद्गरदण्डैश्च निखातैश्चापरे तदा ।**

**कदनं कपिवीराणां चक्रुस्ते रजनीचराः ॥ ५॥**

**बाणौघैरर्दिताश्चापि खरपुत्रेण वानराः ।**

**संभ्रान्तमनसः सर्वे दुद्रुवुर्भयपीडिताः ॥ ६ ॥**

शक्तीत्यादिश्लोकद्वयमेकान्वयं ॥ निखातैः आयुधविशेषैः । निर्घातैरिति पाठे अशनिभिरित्यर्थः । केचिन्निशाचराः शक्तिखङ्गादिभिः अपरे रजनीचराः पाशमुद्गरादिभिश्च कदनं चक्रुरिति योजना ॥ ४ – ६ ॥

****

**तान्दृष्ट्वा राक्षसाः सर्वे द्रवमाणान्वलीमुखान् ।**

**नेदुस्ते सिंहवद्धृष्टा राक्षसा जितकाशिनः ॥ ७ ॥**

**विद्रवत्सु तदा तेषु वानरेषु समन्ततः ।**

**रामस्तान्वारयामास शरवर्षेण राक्षसान् ॥ ८ ॥**

**वारितान्राक्षसान्दृष्ट्वा मकराक्षो निशाचरः ।**

**क्रोधानलसमाविष्टो वचनं चेदमब्रवीत् ॥ ९ ॥**

**तिष्ठ राम मया सार्धं द्वन्द्वयुद्धं ददामि ते ।**

**त्याजयिष्यामि ते प्राणान्धनुर्मुक्तैः शितैः शरैः ॥ १० ॥**

राक्षसा जितकाशिन इति भिन्नं वाक्यं । जितं जयः तेन काशन्त इति तथोक्ता जितकाशिनः । बभूवुरिति शेषः । अन्यथा द्वितीयराक्षसपदवैयर्थ्यं स्यात् ॥ ७-१० ॥

****

**यत्तदा दण्डकारण्ये पितरं हतवान्मम ।**

**मदग्रतः स्वकर्मस्थं दृष्ट्वा रोषोभिवर्धते ॥ ११ ॥**

स्वकर्मस्थं वधकर्मस्थं । यथा पिता हतस्तथा वध्यमित्यर्थः । यद्वा क्षात्रधर्मकर्मानुतिष्ठन्तमित्यर्थः । स्वकर्मस्थमिति सुतरामकृत्यनिरतमिति वार्थः ॥ ११ ॥

****

**दह्यन्ते भृशमङ्गानि दुरात्मन्मम राघव ।**

**यन्मयासि न दृष्टस्त्वं तस्मिन्काले महावने ॥ १२ ॥**

**दिष्ट्याऽसि दर्शनं राम मम त्वं प्राप्तवानिह ।**

**काङ्क्षितोसि क्षुधार्तस्य सिंहस्येवेतरो मृगः ॥ १३ ॥**

**अद्य मद्बाणवेगेन प्रेतराङ्विषयं गतः ।**

**ये त्वया निहता वीराः सह तैश्च समेष्यसि ॥ १४ ॥**

**बहुनाऽत्र किमुक्तेन शृणु राम वचो मम ।**

**पश्यन्तु सकला लोकास्त्वां मां चैव रणाजिरे ॥ १५ ॥**

तस्मिन्काले महावने यद्यस्मान्न दृष्टोसि तस्मान्ममाङ्गानि दह्यन्ते । तदानीमेव दृष्टश्चेत्प्रतीकारेण तापः शाम्येदित्यर्थः ॥ १२-१५ ॥ ॥

****

**अस्त्रैर्वा गदया वाऽपि बाहुभ्यां वा महाहवे ।**

**अभ्यस्तं येन वा राम तेनैव युधि वर्तताम् ॥ १६ ॥**

महाहवे निमित्ते । येन वा अन्येनायुधेनाभ्यस्तं तेनैव युधि वर्ततां । भवानिति शेषः ॥ १६ ॥

****

**मकराक्षवचः श्रुत्वा रामो दशरथात्मजः ।**

**अब्रवीत्प्रहसन्वाक्यमुत्तरोत्तरवादिनम् ॥ १७ ॥**

उत्तरोत्तरवादिनं । बहुप्रलापिनमित्यर्थः ॥ १७ ॥

****

**कत्थसे किं वृथा रक्षो बहून्यसहशानि तु ।**

**न रणे शक्यते जेतुं विना युद्धेन वाग्बलात् ॥ १८ ॥**

**चतुर्दशसहस्राणि रक्षसां त्वत्पिता च यः ।**

**त्रिशिरा दूषणश्चैव दण्डके निहता मया ॥ १९ ॥**

युद्धेन विना प्रहारेण विना ॥ १८-१९ ॥

****

**स्वाशितास्तव मांसेन गृध्रगोमायुवायसाः ।**

**भविष्यन्त्यद्य वै पाप तीक्ष्णतुण्डनखाङ्कुराः ॥ २० ॥**

**\[रुधिरार्द्रमुखा हृष्टा रक्तपक्षाण्डजाश्च ये ।**

**खे गता वसुधायां च भ्रमिष्यन्ति समन्ततः\] ॥ २१ ॥**

**राघवेणैवमुक्तस्तु खरपुत्रो निशाचरः ।**

**बाणौघानमुचत्तस्मै राघवाय रणाजिरे ॥ २२ ॥**

**ताञ्शराशरवर्षेण रामश्चिच्छेद नैकधा ।**

**निपेतुर्भुवि ते च्छिन्ना रुक्मपुङ्खाः सहस्रशः ॥ २३ ॥**

**तद्युद्धमभवत्तत्र समेत्यान्योन्यमोजसा ।**

**रक्षसः खरपुत्रस्य सूनोर्दशरथस्य च ॥ २४ ॥**

स्वाशिताः सुष्ठु आशितवन्तः ॥ २०-२४ ॥

****

**जीमूतयोरिवाकाशे शब्दो ज्यातलयोस्तदा ।**

**धनुर्मुक्तः खनोत्कृष्टः श्रूयते च रणाजिरे ॥ २५ ॥**

**देवदानवगन्धर्वाः किन्नराश्च महोरगाः ।**

**अन्तरिक्षगताः सर्वे द्रष्टुकामास्तदद्भुतम् ॥ २६ ॥**

ज्यातलयोः शब्दः ज्यातलयोः संघर्षजः शब्दः । स्वनोत्कृष्टः स्वनेषूत्कृष्टः ॥ २५–२६ ॥

****

**विद्धमन्योन्यगात्रेषु द्विगुणं वर्धते परम् ।**

**कृतप्रतिकृतान्योन्यं कुरुतां तौ रणाजिरे ॥ २७ ॥**

**राममुक्तांस्तु बाणौघान्राक्षसस्त्वच्छिनद्रणे ।**

**रक्षोमुक्तांस्तु रामो वै नैकधा प्राच्छिनच्छरैः ॥२८॥**

**बाणौघैर्वितताः सर्वा दिशश्च प्रदिशस्तथा ।**

**संछन्ना वसुधा चैव समन्तान्न प्रकाशते ॥ २९ ॥**

**ततः क्रुद्धो महाबाहुर्धनुश्चिच्छेद रक्षसः ।**

**अष्टाभिरथ नाराचैः सूतं विव्याध राघवः ॥ ३० ॥**

विद्धं वेधनं । वर्धते अवर्धत । कृतप्रतिकृतान्योन्यं कृतस्य प्रतिकृतं ययोस्तौ तादृशावन्योन्यं यस्मिन्युद्धकर्मणि तत्तथोक्तं । कुरुतां अकुरुतां । युद्धमिति शेषः ॥ २७ – ३० ॥

****

**भित्वा शरै रथं रामो रथाश्वान्समपातयत् ।**

**विरथो वसुधां तिष्ठन्मकराक्षो निशाचरः ॥ ३१ ॥**

वसुधां तिष्ठत् वसुधायामतिष्ठत् ॥ ३१ ॥

****

**तत्तिष्ठद्वसुधां रक्षः शूलं जग्राह पाणिना ।**

**त्रासनं सर्वभूतानां युगान्ताग्निसमप्रभम् ॥ ३२ ॥**

**\[ दुरवापं महच्छूलं रुद्रदत्तं भयंकरम् ।**

**जाज्वल्यमानमाकाशे संहारास्त्रमिवापरम् ।**

**यं दृष्ट्वा देवताः सर्वा भयार्ता विद्रुता दिशः \] ॥ ३३ ॥**

**विभ्राम्य तु महच्छूलं प्रज्वलतं निशाचरः ।**

**स क्रोधात्प्राहिणोत्तस्मै राघवाय महाहवे ॥ ३४ ॥**

**तमापतन्तं ज्वलितं खरपुत्रकराच्युतम् ।**

**बाणैस्तु त्रिभिराकाशे शूलं चिच्छेद राघवः ॥ ३५ ॥**

**स च्छिन्नो नैकधा शूलो दिव्यहाटकमण्डितः ।**

**व्यशीर्यत महोल्केव रामबाणार्दितो भुवि ॥ ३६ ॥**

वसुधां वसुधायां ॥ ३२-३६ ॥

****

**तच्छूलं निहतं दृष्ट्वा रामेणाक्लिष्टकर्मणा ।**

**साधु साध्विति भूतानि व्याहरन्ति नभोगता ॥ ३७ ॥**

**तं दृष्ट्वा निहतं शूलं मकराक्षो निशाचरः ।**

**मुष्टिमुद्यम्य काकुत्स्थं तिष्ठ तिष्ठेति चाब्रवीत् ॥ ३८ ॥**

**स तं दृष्ट्वा पतन्तं वै प्रहस्य रघुनन्दनः ।**

**पावकास्त्रं ततो रामः सन्दधे तु शरासने ॥ ३९ ॥**

**तेनास्त्रेण हतं रक्षः काकुत्स्थेन तदा रणे ।**

**संछिन्नहृदयं तत्र पपात च ममार च ॥ ४० ॥**

**दृष्ट्वा ते राक्षसाः सर्वे मकराक्षस्य पातनम् ।**

**लङ्कामेवाभ्यधावन्त रामबाणार्दितास्तदा ॥ ४१ ॥**

तच्छूलमिति । नभोगता नभोगतानि । सुपां सुलुक् — इत्यादिना आकारादेशः ॥ ३७ –४१ ॥

****

**दशरथनृपपुत्रबाणवेगै रजनिचरं निहतं खरात्मजं तम् ।**

**ददृशुरथ सुरा भृशं प्रहृष्टा गिरिमिव वज्रहतं यथा विकीर्णम् ॥ ४२ ॥**

गिरिमिव वज्रहतं यथेति । द्वे अप्यव्ययपदे संभूयैकार्थमेवाचक्षाते । पक्षद्वयेपि मकराक्षवधेन दशममहः समाप्तं ॥ ४२ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकोनाशीतितमः सर्गः ॥ ७९ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने एकोनाशीतितमः सर्गः ॥ ७९ ॥**
