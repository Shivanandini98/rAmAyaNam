+++
title = "०८७ इन्द्रजिता विभीषणभर्त्सनम्"
title_english = "087 Indrajit s harsh words to Vibhishana"

+++
**श्रीमद्रामायणे वाल्मीकीये आदिकाव्ये युद्धकाण्डे सप्ताशीतितमः सर्गः**

विभीषणेनलक्ष्मणंप्रतिनिकुंभिलायांन्यग्रोधतरुप्रदर्शनपूर्वकंतत्रहोमसमाप्ताविन्द्रजितोदुर्जयत्वोक्त्यान्यग्रोधतलप्रवेशात्प्रागेवतद्वधचोदना ॥ १ ॥ लक्ष्मणेनरणायसमाहूतेनेन्द्रजिता -तत्पार्श्वस्थंविभीषणप्रतिभ्रातृपक्षपरित्यागेनपरपक्षसमाश्रयणादिदोषोत्कीर्तनपूर्वकं गर्हणम् ॥ २ ॥ विभीषणेनतंप्रतिरावणदोषोद्घाटनपूर्वकं तत्त्यागस्यन्याय्यत्वोक्त्यातद्गर्हणम् ॥ ३ ॥

****

**एवमुक्त्वा तु सौमित्रिं जातहर्षो विभीषणः ।**

**धनुष्पाणिनमादाय त्वरमाणो जगाम ह ॥ १ ॥**

अथेन्द्रजिद्विभीषणसंवादः – एवमुक्त्वेत्यादि ॥ धनुष्पाणिनमिति नकारान्तत्वमार्षम् ॥ १ ॥

****

**अविदूरं ततो गत्वा प्रविश्य च महद्वनम् ।**

**दर्शयामास तत्कर्म लक्ष्मणाय विभीषणः ॥ २ ॥**

**नीलजीमूतसंकाशं न्यग्रोधं भीमदर्शनम् ।**

**तेजस्वी रावणभ्राता लक्ष्मणाय न्यवेदयत् ॥ ३ ॥**

अविदूरमिति ॥ तत्कर्म होमकर्मस्थानम् ॥ २–३ ॥

****

**इहोपहारं भूतानां बलवान्रावणात्मजः ।**

**उपहृत्य ततः पश्चात्सङ्ग्राममभिवर्तते ॥ ४ ॥**

**अदृश्यः सर्वभूतानां ततो भवति राक्षसः ।**

**निहन्ति समरे शत्रून्बध्नाति च शरोत्तमैः ॥ ५ ॥**

उपहारं बलिं । उपहृत्य कृत्वा । ओदनपाकं पचतीतिवत् । ततः तस्माद्देशात् ॥ ४-५ ॥

****

**तमप्रविष्टन्यग्रोधं बलिनं रावणात्मजम् ।**

**विध्वंसय शेरैस्तीक्ष्णैः सरथं साश्वसारथिम् ॥ ६ ॥**

**तथेत्युक्त्वा महातेजाः सौमित्रिर्मित्रनन्दनः ।**

**बभूवावस्थितस्तत्र चित्रं विस्फारयन्धनुः ॥ ७ ॥**

**स रथेनाग्निवर्णेन बलवान्रावणात्मजः ।**

**इन्द्रजित्कवची धन्वी सध्वजः प्रत्यदृश्यत ॥ ८ ॥**

अप्रविष्टन्यग्रोधं रावणात्मजं विध्वंसय । पुनः प्रवेशात्पूर्वमेव विध्वंसयेत्यर्थः ॥ ६-८ ॥

****

**तमुवाच महातेजाः पौलस्त्यमपराजितम् ।**

**समाह्वये त्वां समरे सम्यग्युद्धं प्रयच्छ मे ॥ ९ ॥**

महातेजा इति लक्ष्मणो विशेष्यः । सम्यग्युद्धं अमायायुद्धं ॥ ९ ॥

****

**एवमुक्तो महातेजा मनस्वी रावणात्मजः ।**

**अब्रवीत्परुषं वाक्यं तत्र दृष्ट्वा विभीषणम् ॥ १० ॥**

मनस्वी दृढमनस्कः ॥ १० ॥

****

**इह त्वं जातसंवृद्धः साक्षाभ्राता पितुर्मम ।**

**कथं द्रुह्यसि पुत्रस्य पितृव्यो मम राक्षस ॥ ११ ॥**

इह लङ्कायां । जातसंवृद्धः । पूर्वकाल – इत्यादिना पूर्वकालार्थवाचिनो जातशब्दस्य उत्तरकालार्थवाचिना संवृद्धशब्देन सह समासः । पुत्रस्य पुत्राय । क्रुधद्रुह — इत्यादिना चतुर्थीनियमात् । राक्षसेत्यनेन साजात्यमपि न दृष्ट वानसीति व्यज्यते ॥ ११ ॥

****

**न ज्ञातित्वं न सौहार्दं न जातिस्तव दुर्मते ।**

**प्रमाणं न च सौंदर्यं न धर्मो धर्मदूषण ॥ १२ ॥**

प्रमाणं मर्यादानियामकं ॥ १२ ॥

****

**शोच्यस्त्वमसि दुर्बुद्धे निन्दनीयश्च साधुभिः ।**

**यस्त्वं स्वजनमुत्सृज्य परभृत्यत्वमागतः ॥ १३ ॥**

शोच्यत्वादौ हेतुमाह – यस्त्वमिति ॥ १३ ॥

****

**नैतच्छिथिलया बुद्ध्या त्वं वेत्सि महदन्तरम् ।**

**क च स्वजनसंवासः क च नीचपराश्रयः ॥ १४ ॥**

शिथिलया कोमलया, तुच्छया वा । अन्तरं तारतम्यं ॥ १४ ॥

****

**गुणवान्वा परजनः स्वजनो निर्गुणोपि वा ।**

**निर्गुणः स्वजनः श्रेयान्यः परः पर एव सः ॥ १५ ॥**

ननु परस्य नीचत्वाभावान्न भवदुक्तदोष इत्यत्राह – गुणवानिति ॥ १५ ॥

****

**यः स्वपक्षं परित्यज्य परपक्षं निषेवते ।**

**स स्वपक्षे क्षयं प्राप्ते पश्चात्तैरेव हन्यते ॥ १६ ॥**

**\[ तंस्माच्छृणुष्व दुर्बुद्धे राक्षसानां कुलाधम ।**

**त्वां गृह्य बन्धुरूपेण रामो बुद्धिमतांवरः ।**

**ज्ञात्वोपायं त्वया पूर्व जेतुमस्मान्स राघवः ॥ १७ ॥**

**जित्वाऽस्मान्युधि शक्तश्चेत्पश्चात्त्वां च वधिष्यति ।**

**शत्रुस्त्वमसि रामस्य रावणस्यानुजोसि यत् ॥ १८ ॥\]**

तदेव वैषम्यं स्वरूपतो दर्शयति ——य इति ॥ १६ – १८ ॥

****

**निरनुक्रोशता चेयं यादृशी ते निशाचर ।**

**स्वजनेन त्वया शक्यं परुषं रावणानुज ॥ १९ ॥**

**इत्युक्तो भ्रातृपुत्रेण प्रत्युवाच विभीषणः ॥ २० ॥**

इयं होमविघातपूर्वकं लक्ष्मणस्य न्यग्रोधप्रवेशकरणरूपा । निरनुक्रोशता निर्दयता, यादृशी यथा घोरा तादृशं परुषं निर्दयत्वं । स्वजनेन बन्धुभूतेन त्वयैव कर्तुं शक्यं नान्येनेत्यर्थः । यद्वा स्वजने विषये त्वया न शक्यं न कर्तव्यं । अनुचितं कृतमिति भावः ॥ १९–२० ॥

****

**अजानन्निव मच्छीलं किं राक्षस विकत्थसे ।**

**राक्षसेन्द्रसुतासाधो पारुष्यं त्यज गौरवात् ॥ २१ ॥**

गौरवात् । गुरोर्भावो गौरवं । पितृव्यत्वादित्यर्थः ॥ २१ ॥

****

**कुले यद्यप्यहं जातो रक्षसां क्रूरकर्मणाम् ।**

**गुणोयं प्रथमो नॄणां तन्मे शीलमराक्षसम् ॥ २२ ॥**

रक्षसां कुले यद्यप्यहं जातः । तत् तथापि । मे शीलं अराक्षसं अक्रूरं । अयं मे शीलाख्यो गुणः नृणां सत्पुरुषाणां । प्रथमः मुख्यः ॥ २२ ॥

****

**न रमे दारुणेनाहं न चाधर्मेण वै रमे ।**

**भ्रात्रा विषमशीलेन कथं भ्राता निरस्यते ॥ २३ ॥**

तन्मे शीलमराक्षसमित्युक्तमेव दर्शयति न रम इति ॥ दारुणेन कर्मणा न रमे । अधर्मेण परपीडाकरेण च कर्मणा न रमे । न केवलं मय्येव दोषः रावणेपीत्याह – भ्रात्रेति । निरस्यते । त्वां तु धिक्कुलपांसनं इति वचनेनेत्यर्थः ॥ २३ ॥

****

**धर्मात्प्रच्युतशीलं हि पुरुषं पापनिश्चयम् ।**

**त्यक्त्वा सुखमवाप्नोति हस्तादाशीविषं यथा ॥ २४ ॥**

इन्द्रजिदुक्तस्वदोषपरिहाराय परित्यागहेतून् रावणदोषानाह– धर्मादित्यादिना ॥ २४ ॥

****

**हिंसापरस्वहरणे परदाराभिमर्शनम् ।**

**त्याज्यमाहुर्दुराचारं वेश्म प्रज्वलितं यथा ॥ २५ ॥**

हिंसा च परस्वहरणं च ते हिंसापरस्वहरणे हिंसादिरूपं दुराचाररूपं कर्म त्याज्यमाहुः । तद्युक्तस्त्याज्य इत्यर्थः ॥ २५ ॥

****

**परस्वानां च हरणं परदाराभिमर्शनम् ।**

**सुहृदामतिशङ्का च त्रयो दोषाः क्षयावहाः ॥ २६ ॥**

सुहृदामतिशङ्का सुहृत्स्वविश्वासः ॥ २६ ॥

****

**महर्षीणां वधो घोरः सर्वदेवैश्च विग्रहः ।**

**अभिमानश्च कोपश्च वैरित्वं प्रतिकूलता ॥ २७ ॥**

**एते दोषा मम भ्रातुर्जीवितैश्वर्यनाशनाः ।**

**गुणान्प्रच्छादयामासुः पर्वतानिव तोयदाः ॥ २८ ॥**

दोषवत्तया यदि त्याज्यत्वं, तर्ह्यभिजनविद्यादिगुणवत्तया किमिति न ग्राह्यत्वमित्यत आह – महर्षीणामिति सार्धश्लोकद्वयमेकान्वयं अभिमानः गर्वः । वैरित्वं बद्धवैरत्वं । प्रतिकूलता परश्रेयोद्वेषित्वं । तथा चाभि जनविद्यादिगुणवत्त्वेपि परस्त्रीहरणादिदोषदूषिततया विषसंपृक्तमधुवन्न ग्राह्योयमिति भावः ॥ २७-२८ ॥

****

**दोषैरेतैः परित्यक्तो मया भ्राता पिता तव ।**

**नेयमस्ति पुरी लङ्का न च त्वं न च ते पिता ॥ २९ ॥**

**अतिमानी च बालश्च दुर्विनीतश्च राक्षस ।**

**बद्धस्त्वं कालपाशेन ब्रूहि मां यद्यदिच्छसि ॥ ३० ॥**

**अद्य ते व्यसनं प्राप्तं किं मां त्वमिह वक्ष्यसि ।**

**प्रवेष्टुं न त्वया शक्यो न्यग्रोधो राक्षसाधम ॥ ३१ ॥**

नेयमस्तीत्यादि । उत्तरक्षणे अवश्यं न शिष्यतीत्यर्थः ॥ २९-३१ ॥

****

**धर्षयित्वा च काकुत्स्थौ न शक्यं जीवितुं त्वया ।**

**युध्यस्व नरदेवेन लक्ष्मणेन रणे सह ।**

**हतस्त्वं देवताकार्यं करिष्यसि यमक्षये ॥ ३२ ॥**

**निदर्शय स्वात्मवलं समुद्यतं कुरुष्व सर्वायुधसायकव्ययम् ।**

**न लक्ष्मणस्यैत्य हि बाणगोचरं त्वमद्य जीवन्सबलो गमिष्यसि ॥ ३३ ॥**

देवताकार्यं यमदूतरूपदेवताकार्यं । नरकयातनानुभवं वा ॥ ३२-३३ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्ताशीतितमः सर्गः ॥ ८७ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने सप्ताशीतितमः सर्गः ॥ ८७ ॥**
