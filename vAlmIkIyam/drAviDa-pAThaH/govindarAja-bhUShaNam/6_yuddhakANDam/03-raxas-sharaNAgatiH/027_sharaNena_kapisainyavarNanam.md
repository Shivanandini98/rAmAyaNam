+++
title = "०२७ शरणेन कपिसैन्यवर्णनम्"
title_english = "027 Sharana describes the individual strength of the army"

+++
**श्रीमद्रामायणे वाल्मीकीये आदिकाव्ये युद्धकाण्डे** **सप्तविंशः सर्गः**

रावणंप्रतिसारणेनपृथक्पृथङ्नामनिर्देशेनतत्तस्पराक्रमादिप्रशंसनपूर्वकमृक्षवानरादियूथाध्यक्षप्रदर्शनम् ॥ १ ॥

****

**तांस्तु तेऽहं प्रवक्ष्यामि प्रेक्षमाणस्य यूथपान्** **।  
राघवार्थे पराक्रान्ता ये न रक्षन्ति जीवितम्** **॥** **१** **॥**

पुनरुक्तेभ्योप्युत्कृष्टान्प्रधानयूथपतीन्वक्तुं प्रतिजानीते – तांस्त्वित्यादि । ये राघवार्थे पराक्रान्ताः सन्तः जीवितं न रक्षन्ति तान् यूथपान् ते तुभ्यं प्रवक्ष्यामीयन्वयः ॥ १ ॥

**स्निग्धा यस्य बहुश्यामा बाला लाङ्गूलमाश्रिताः** **।  
ताम्राः पीताः सिताः श्वेताः प्रकीर्णा घोरकर्मणः** **॥** **२** **॥**

**प्रगृहीताः प्रकाशन्ते सूर्यस्येव मरीचयः** **।  
पृथिव्यां चानुकृष्यन्ते हरो नामैष यूथपः** **॥** **३** **॥**

द्वाभ्यां हरं वर्णयति- वाला इति । वालाः रोमाणि । बहुव्यामाः बहुव्यामप्रमाणाः । व्यामो नाम प्रसारितबाहुद्वयप्रमाणं । प्रगृहीताः उत्क्षिप्ताः । प्रकीर्णाः विरलाः । सूर्यस्य मरीचय इव मेघेषु शक्रचापादिरूपेण प्रसृता रश्मय इव । प्रकाशन्ते । कदाचित् पृथिव्यामनुकृष्यन्ते । एष यूथपो हरो नाम ॥ २–३ ॥

****

**यं पृष्ठतोऽनुगच्छन्ति शतशोऽथ सहस्रशः** **।  
द्रुमानुद्यम्य सहिता लङ्कारोहणतत्पराः** **।**

**यूथपा हरिराजस्य किङ्करा समुपस्थिताः ॥** **४** **॥**

**एष कोटीसहस्रेण वानराणां महौजसाम्** **।  
आकाङ्क्षते त्वां सङ्ग्रामे जेतुं परपुरञ्जय** **॥** **५** **॥**

यमित्यादि सार्धश्लोक एकान्वयः ॥ यं हरं । हरस्य हरिराजकिङ्करत्वेन तदीया अपि यूथपा हरिराजकिंकरा एवेति न विरोधः ॥ ४ -५ ॥

****

**नीलानिव महामेघांस्तिष्ठतो यांस्तु पश्यसि** **।  
असिताञ्जनसङ्काशान्युद्धे सत्यपराक्रमान्** **।**

**असंख्येयाननिर्देश्यान्परं पारमिवोदधेः ॥** **६** **॥**

ऋक्षसेना वर्णयति – नीलानित्यादि अनिर्देश्यान् प्रत्येकं निर्देष्टुमशक्यान् । परं पारमिवोदधेः समुद्रस्यापरं तीरमिव स्थितमित्यर्थः ॥ ६ ॥

****

**पर्वतेषु च ये केचिद्विषमेषु नदीषु च ।**

**एते त्वामभिवर्तन्ते राजन्नृक्षाः सुदारुणाः ॥** **७** **॥**

विषमेषु निम्नोन्नतप्रदेशेषु ॥ ७ ॥

****

**एषां मध्ये स्थितो राजन्भीमाक्षो भीमदर्शनः** **।  
पर्जन्य इव जीमूतैः समन्तात्परिवारितः** **॥** **८** **॥**

**ऋक्षवन्तं गिरिश्रेष्ठमध्यास्ते नर्मदां पिबन्** **।  
सर्वर्क्षाणामधिपतिर्धूम्रो नामैष यूथपः** **॥** **९** **॥**

पर्जन्यः वर्षदेवता ॥ ८ – ९ ॥

****

**यवीयानस्य तु भ्राता पश्यैनं पर्वतोपमम्** **।  
भ्रात्रा समानो रूपेण विशिष्टस्तु पराक्रमे** **॥** **१०** **॥**

यवीयान् कनिष्ठः । अयमिति शेषः । विशिष्टः अधिकः ॥ १० ॥

****

**स एष जाम्बवान्नाम महायूथपयूथपः** **।  
प्रक्रान्तो गुरुवर्ती च सम्प्रहारेष्वमर्षणः** **॥** **११** **॥**

गुरुवर्ती गुरुशुश्रूषकः ॥ ११ ॥

****

**एतेन साह्यं सुमहत्कृतं शक्रस्य धीमता** **।  
देवासुरे जाम्बवता लब्धाश्च बहवो वराः** **॥** **१२** **॥**

दैवासुरे देवासुरयुद्धे ॥ १२ ॥

****

**आरुह्य पर्वताग्रेभ्यो महाभ्रविपुलाः शिलाः** **।  
मुञ्चन्ति विपुलाकारा न मृत्योरुद्विजन्ति च** **॥** **१३** **॥**

**राक्षसानां च सदृशाः पिशाचानां च रोमशाः** **।  
एतस्य सैन्या** **बहवो विचरन्त्यग्नितेजसः** **॥** **१४** **॥**

जाम्बवतः सैनिकान्वर्णयति द्वाभ्यां –आरुह्येत्यादि । पर्वताप्राणीत्यर्थात्सिद्धं । मुञ्चन्ति च्यावयन्ति । नोद्विजन्ति न बिभ्यति । राक्षसानां पिशाचानां च सदृशा इत्यन्वयः ॥ १३ – १४ ॥

****

**यं त्वेनमभिसंरब्धं प्लवमानमिव स्थितम्** **।  
प्रेक्षन्ते वानराः सर्वे स्थितं यूथपयूथपम्** **॥** **१५** **॥**

**एष राजन्सहस्राक्षं पर्युपास्ते हरीश्वरः** **।  
बलेन बलसम्पन्नो** **दम्भो नामैष यूथपः** **॥** **१६** **॥**

द्वाभ्यां दम्भं वर्णयति — यं त्विति । अभिसंरब्धं कुपितं । प्लवमानमिव सदा लवमानमिव स्थितं प्रेक्षन्ते । आश्चर्येणेति शेषः । बलेन पर्युपास्ते बलेन प्रीणयतीत्यर्थः ॥ १५-१६ ॥

****

**यः स्थितं योजने शैलं गच्छन्पार्श्वेन सेवते** **।  
ऊर्ध्वं तथैव कायेन गतः प्राप्नोति योजनम्** **॥** **१७** **॥**

**यस्मान्न परमं रूपं चतुष्पादेषु विद्यते** **।  
श्रुतः संनादनो नाम वानराणां पितामहः** **॥** **१८** **॥**

**येन युद्धं** **पुरा** **दत्तं रणे शक्रस्य धीमता** **।  
पराजयश्च न प्राप्तः सोऽयं यूथपयूथपः** **॥** **१९** **॥**

त्रिभिः सन्नादनं वर्णयति यः स्थितमिति ॥ यो गच्छन् योजने योजनदूरे । स्थितं शैलं पार्श्वन गच्छति । अस्य गमनकाले एकपदप्रक्षेपदशायां एकयोजनपरिमितः पर्वतः पार्श्वस्थो भवति । योजनायतशरीर इत्यर्थः । कायेनोर्ध्वं गतः सन् योजनं प्राप्नोति । योजनोन्नतकायइत्यर्थः । अतएव चतुष्पादेषु यस्मात् परमं परं रूपं शरीरं । न विद्यते । शक्रस्य रणे शक्रस्यासुरैः सह युद्धे । येनासुरेभ्यो युद्धं दत्तं तदा पराजयश्चासुरेभ्यो न प्राप्तः सोयं सन्नादन इति श्रुतो नाम ॥ १७ – १९ ॥

**  
यस्य विक्रममाणस्य शक्रस्येव पराक्रमः** **।**

**एष गन्धर्वकन्यायामुत्पन्नः कृष्णवर्त्मनः** **॥** **२०** **॥**

कस्यायं पुत्र इत्यत्राह – यस्येति ॥ विक्रममाणस्य पराक्रमं कुर्वतः । यस्य पराक्रमः शक्रस्येव । तत्पराक्रमसदृशपराक्रम इत्यर्थः ॥ २० ॥

**  
पुरा देवासुरे युद्धे साह्यार्थं त्रिदिवौकसाम्** **॥** **२१** **॥**

किमर्थमुत्पादित इत्यत्राह – तदेत्यर्धं ॥ तदा प्रसिद्धे ॥ २१ ॥

****

**यस्य वैश्रवणो राजा जम्बूमुपनिषेवते** **।  
यो राजा पर्वतेन्द्राणां बहुकिंनरसेविनाम्** **॥** **२२** **॥**

**विहारसुखदो नित्यं भ्रातुस्ते राक्षसाधिप** **।  
तत्रैष वसति श्रीमान्बलवान्वानरर्षभः** **॥** **२३** **॥  
युद्धेष्वकत्थनो नित्यं क्रथनो नाम यूथपः** **।**

**वृतः कोटिसहस्रेण हरीणां समुपस्थितः** **।  
एषैवाशंसते लङ्कां स्वेनानीकेन मर्दितुम्** **॥** **२४** **॥**

कथनं वर्णयति सार्वैस्त्रिभिः – यस्येत्यादिना । यस्य गिरेः वैश्रवणः कुबेरो राजा । योगिरिः जम्बू जम्बूवृक्षं । उपनिषेवते । जम्बूयुक्त इत्यर्थः । यः ते भ्रातुः कुबेरस्य विहारसुखदः । तत्र पर्वते । युद्धेष्वकत्थनः कथनो नामैषः यूथपो वसतीति संबन्धः ॥ २२ – २४ ॥

****

**यो गङ्गामनु पर्येति त्रासयन्हस्तियूथपान्** **।  
हस्तिनां वानराणां च पूर्ववैरमनुस्मरन्** **॥** **२५** **॥**

यो गङ्गामित्यादि सार्धोकप्तकं प्रमाथिविषयं । हस्तिनां वानराणां च अन्योन्यं पूर्ववैरमनुस्मरन् यः गङ्गामनु गङ्गासमीपे । कर्मप्रवचनीययुक्ते द्वितीया इति द्वितीया । हस्तियूथपान् त्रासयन् पर्येति परितश्चरति । अत्रेयं पौराणिकी कथा – पुरा किल शम्बसादनो नामासुरो गजरूपेण मुनीन् बाधमानस्तैर्मुनिभिश्चोदितेन केसरिणा हनुमत्पित्रा हतः । तत्संतुष्टैर्मुनिभिर्महापराक्रमो हनुमान् पुत्रस्ते भविष्यतीति केसरिणे वरो दत्तः । ततःप्रभृति हस्तिनां वानराणां च परस्परं वैरमभूदिति ॥ २५ ॥

****

**एष यूथपतिर्नेता गच्छन्गिरिगुहाशयः** **।**

**गजान्योधयते वन्यान्गिरींश्चैवमहीरुहीन् ॥** **२६** **॥**

गच्छन्नेव गमनकाल एव । रिपूणां नाशयिता । गिरिगुहायां शेते वर्तत इति गिरिगुहाशयः । गजानिति । गजैर्वृक्षान् वृक्षैर्गजांश्च हन्तीत्यर्थः ॥ २६ ॥

**  
हरीणां वाहिनीमुख्यो नदीं हैमवतीम् अनु** **।**

**उशीरबीजमाश्रित्य पर्वतं मन्दरोपमम्** **।  
रमते वानरश्रेष्ठो दिवि शक्र इव स्वयम्** **॥** **२७** **॥**

हैमवतीमनु गङ्गासमीपे । स्थितं उशीरबीजाख्यं पर्वतमाश्रित्य रमत इतियोजना । हरिवाहिनीमुख्यत्वेपि भिन्नजातीयत्वभ्रमव्युदासार्थं वानरश्रेष्ठ इत्युक्तं ॥ २७ ॥

****

**एनं शतसहस्राणां सहस्रमभिवर्तते** **।**

**वीर्यविक्रमदृप्तानां नर्दतां बलशालिनाम् ॥** **२८** **॥**

वीरस्य भावो वीर्यं । उत्साह इत्यर्थः । विक्रमः परान्प्रत्यभिभवः । वलशालिनां वानराणामित्यर्थसिद्धं । शतसहस्राणां सहस्रं सहस्रलक्षमित्यर्थः ॥ २८ ॥

****

**स एष नेता चैतेषां वानराणां महात्मनाम् ॥** **२९** **॥**

नेता नायकः ॥ २९ ॥

**  
स** **एष दुर्धरो** **राजन्प्रमाथी नाम यूथपः** **।**

**वातेनेवोद्धतं मेघं यमेनमनुपश्यसि** **॥** **३०** **॥**

प्रमाथिनं वर्णयति—स एष इति ॥ दुर्धरः दुर्धर्षः । प्रमाथी नाम । प्रमाथिनामकः । वातेनोद्धतं मेघमिव यमेनभनुपश्यसि एष प्रमाथीति संबन्धः ॥ ३० ॥

****

**अनीकमपि संरब्धं वानराणां तरस्विनाम् ।**

**उद्धूतमरुणाभासं पवनेन समन्ततः ।  
विवर्तमानं बहुधा** **यत्रैतद्बहुलं रजः** **॥** **३१** **॥**

यत्र अनीके । समन्ततः पवनेनोद्भूतं अरुणाभासं अरुणकान्तिबहुलमेतद्रजः । बहुधा विवर्तमानं भवति । संरब्धं तत् तरस्विनां वानराणामनीकमपि पश्यसि । तदप्यस्य प्रमाथिनइत्यर्थः ॥ ३१ ॥

****

**एतेऽसितमुखा घोरा गोलाङ्गूला महाबलाः** **।  
शतं शतसहस्राणि दृष्ट्वा वै सेतुबन्धनम्** **॥** **३२** **॥**

**गोलाङ्गूलं महावेगं गवाक्षं नाम यूथपम्** **।  
परिवार्याभिवर्तन्ते लङ्कां मर्दितुमोजसा** **॥** **३३** **॥**

गवाक्षमाह श्लोकद्वयेन – एत इति ॥ असितमुखाः गोलाङ्गूलाः सेतुबन्धनं दृष्ट्वा उत्साहेन शतं शतसहस्राणि च सन्तः गवाक्षं नाम स्वयूथपतिं परिवार्य लङ्कां ओजसा स्वतेजसा । मर्दितुमभिवर्तन्ते । अत्र यूथपत्यपेक्षया यूथानां बलोत्साहाधिक्यं व्यज्यते ॥ ३२-३३ ॥

****

**भ्रमराचरिता यत्र सर्वकामफलद्रुमाः** **।  
यं सूर्यतुल्यवर्णाभमनु** **पर्येति पर्वतम्** **॥** **३४** **॥**

**यस्य भासा सदा भान्ति तद्वर्णा मृगपक्षिणः** **।  
यस्य प्रस्थं महात्मानो न त्यजन्ति महर्षयः** **॥** **३५** **॥**

**सर्वकामफला वृक्षाः सदा फलसमन्विताः ।**

**मधूनि च महार्हाणि यस्मिन्पर्वतसत्तमे ॥** **३६** **॥**

**तत्रैष रमते राजन्रम्ये काञ्चनपर्वते** **।  
मुख्यो वानरमुख्यानां केसरी नाम यूथपः** **॥** **३७** **॥**

अथ चतुर्भिः केसरिणं वर्णयति — भ्रमरेति ॥ यत्र पर्वते । सर्वकामफलाः सर्वैः काम्यन्त इति सर्वकामाः सर्वाभीष्टार्थाः तान् फलन्तीति सर्वकामफलाः ते च ते द्रुमाश्च सर्वकामफलद्रुमाः । भ्रमरैः आचरिताःव्याप्ताः भवन्ति । अनेन वृक्षाणां सर्वापेक्षितप्रदत्वं सदा पुष्पितत्वं चोक्तं । यं पर्वतं सूर्यः तुल्यवर्णाभं तुल्यप्रकारकान्तिकं यथा तथा । अनु समीपे । पर्येति संचरति । दृश्यते हि सूर्यस्तत्सन्निधाने काञ्चनवर्णः । यस्मिन्पर्वतसत्तमे सर्वकामफलाः सर्वैः काम्यमानफलाः । अनेन स्वादुफलत्वमुक्तं । सदा फलसमन्विताः सर्वकालं फलयुक्ता इत्यर्थः । काञ्चनपर्वते मेरौ ॥ ३४-३७ ॥

****

**षष्टिर्गिरिसहस्राणां रम्याः काञ्चनपर्वताः ।  
तेषां मध्ये गिरिवरस्त्वमिवानघ रक्षसाम्** **॥** **३८** **॥**

**तत्रैते कपिलाः श्वेतास्ताम्रास्या मधुपिङ्गलाः** **।  
निवसन्त्युत्तमगिरौ तीक्ष्णदंष्ट्रा** **नखायुधाः** **॥** **३९** **॥**

अथ शतबलियानरसेनाश्लाघनपूर्वकं वर्णयति — षष्टिरित्यारभ्य हरिरित्यन्तेन ॥ गिरिसहस्राणां षष्टिरस्ति । ते रम्याः काञ्चनपर्वता भवन्ति । गिरिवरः मेरुः । अस्ति ह्यस्तगिरेः पूर्वतश्चपरो मेरुः ॥ ३८-३९ ॥

****

**सिंहा** **इव चतुर्दंष्ट्रा व्याघ्रा इव दुरासदाः** **।  
सर्वे वैश्वनरसमा ज्वलिताशीविषोपमाः** **॥** **४०** **॥**

वैश्वानरसमाः । वैश्वानरः अग्निः तद्वद्रुग्रा इत्यर्थः । ज्वलिताशीविषाः कुपितसर्पाः । आशिषि दंष्ट्रायां विषं येषां ते आशीविषाः । आशीरुरगदंष्ट्रायां प्रियवाक्याभिलाषयोः इत्यमरः । पृषोदरादित्वात् सलोपः । तद्वत्कोपना इत्यर्थः ॥ ४० ॥

****

**सुदीर्घाञ्चितलाङ्गूला मत्तमातङ्गसंनिभाः** **।  
महापर्वतसङ्काशा महाजीमूतनिस्वनाः** **॥** **४१** **॥**

अञ्चितलाङ्गूलाः उचितलाङ्गूलाः । मत्तेत्यादिना महाकायत्वमुक्तं । पर्वतसंकाशाइत्यनेन दार्ढ्यमुक्तं ॥ ४१ ॥

****

**वृत्तपिङ्गलरक्ताक्षा भीमभीमगतिस्वराः ।**

**मर्दयन्तीव ते सर्वे तस्थर्लङ्का समीक्ष्य ते ॥** **४२** **॥**

भीमभीमा ः भीमप्रकाराः । प्रकारः सादृश्यं । भीमसदृशाः ईषद्भीमा इत्यर्थः । प्रकारे गुणवचनस्य इति द्विर्भावः । तादृशगमनस्वराः ते वानराः । ते तव । लङ्कां समीक्ष्य मर्दयन्तीव तस्थुः मर्दयन्तीव तिष्ठन्ति । आर्षो लिङ्गव्यत्ययः ॥ ४२ ॥

****

**एष चैषामधिपतिर्मध्ये तिष्ठति वीर्यवान्** **।**

**जयार्थी नित्यमादित्यमुपतिष्ठति बुद्धिमान् ॥** **४३** **॥**

उपतिष्ठति उपतिष्ठते ॥ ४३ ॥

**  
नाम्ना पृथिव्यां विख्यातो राजञ्शतबलीति यः** **।  
एषैवाशंसते लङ्कां स्वेनानीकेन मर्दितुम्** **॥** **४४** **॥**

एषैवेति संधिरार्षः ॥ ४४ ॥

****

**विक्रान्तो बलवाञ्शूरः पौरुषे स्वे व्यवस्तितः ।**

**रामप्रियारिर्थं प्राणानां दयां न कुरुते हरिः ॥** **४५** **॥**

**गजो गवाक्षो गवयो नलो नीलश्च वानरः** **।  
एकैक एव यूथानां कोटिभिर्दशभिर्वृतः** **॥** **४६** **॥**

**तथान्ये वानरश्रेष्ठा विन्ध्यपर्वतवासिनः** **।  
न शक्यन्ते बहुत्वात्तु सङ्ख्यातुं लघुविक्रमाः** **॥** **४७** **॥**

पौरुषे पराक्रमे । प्राणानां प्राणेषु ॥ ४५-४७ ॥

****

**सर्वे महाराज महाप्रभावाः** **सर्वे महाशैलनिकाशकायाः** **।  
सर्वे समर्थाः पृथिवीं क्षणेन** **कर्तुं प्रविध्वस्तविकीर्णशैलाम्** **॥** **४८** **॥**

प्रविध्वस्तविकीर्णशैलां प्रविध्वस्ताः चूर्णिताः विकीर्णा विक्षिप्ताः शैलाः यस्याः सा तां तथा ॥ ४८ ॥

****

**इत्यार्षे** **श्रीमद्रामायणे वाल्मीकीये आदिकाव्ये युद्धकाण्डे** **सप्तविंशः सर्गः ॥ २७** **॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने सप्तविंशः सर्गः ॥ २७ ॥**
