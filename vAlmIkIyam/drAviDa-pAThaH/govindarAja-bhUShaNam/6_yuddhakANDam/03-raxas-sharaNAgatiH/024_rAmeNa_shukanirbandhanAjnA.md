+++
title = "०२४ रामेण शुकनिर्बन्धनाज्ञा"
title_english = "024 Rama orders for release of Suka"

+++
**श्रीमद्रामायणे वाल्मीकीये आदिकाव्ये युद्धकाण्डे** **चतुर्विंशः** **सर्गः**

लङ्कासमीपंगतैरन्तर्गतराक्षस सेनाक्रोश मसहमानैर्वानरैरुच्चैरुद्घोषणम् ॥ १ ॥ रामेणलक्ष्मणप्रति लङ्कावर्णनम् ॥ २ ॥ तथा सुरक्षितंसेनासंनिवेशनपूर्वकं वानरेभ्योबन्धाच्छु – राक्षसमोक्षणम् ॥ ३ ॥ शुकेन रावणमेत्यतंप्रति वानरकृतस्वबन्धादिनिवेदनपूर्वकं रामपराक्रमप्रशंसनेन तस्मैसीताप्रत्यर्पणस्य रणस्यवा करणचोदना ॥ ४ ॥ तेन शुकंप्रत्यात्मश्लाघनपूर्वकं रामेणस्वस्याजय्यत्वादिप्रलपनम् ॥ ५ ॥

****

**सा वीरसमिती राज्ञा विरराज व्यवस्थिता ।**

**शशिना शुभिनक्षत्रा पौर्णमासीव शारदी ॥** **१** **॥**

अथ रावणस्य वानरसेनागमनश्रवणं – सेत्यादि ॥ राज्ञा रामेण । व्यवस्थिता शीतोदकादिकं परिगृह्य स्थिता । वीरसमितिः वीरसङ्घः । सङ्घे सभायां समितिः इत्यमरः । शशिना व्यवस्थिता कृतमर्यादा ॥ १ ॥

**प्रचचाल च वेगेन त्रस्ता चैव वसुन्धरा ।पीड्यमाना बलौघेन तेन सागरवर्चसा ॥** **२** **॥**

सागरवर्चसा सागरवदपरिच्छिन्नेनेत्यर्थः ॥ २ ॥****

**ततः शुश्रुपुराक्रुष्टम् लङ्कायां** **काननौकसः ।भेरीमृदङ्गसंघुष्टम् तुमुलं** **रोमहर्षणम् ॥** **३** **॥**

ततः सेनानिवेशानन्तरं । निष्कोलाहले सतीत्यर्थः । आक्रुष्टं सेनाक्रोशं । भावे क्तः । भेरीमृदङ्गसंघुष्टमिति समुच्चयः ॥ ३ ॥****

**बभूवुस्तेन घोषेण** **संहृष्टा हरियूथपाः ।अमृष्यमाणास्तं** **घोषं** **विनेदुर्घोषवत्तरम् ॥** **४** **॥**

घोषवत्तरं राक्षसघोषाधिकघोषवत् । क्रियाविशेषणं ॥ ४ ॥****

**राक्षसास्तु** **प्लवङ्गानां** **शुश्रुवुस्तेऽपि गर्जितम् ।नर्दतामिव दृप्तानाम् मेघानामम्बरे स्वनम् ॥** **५** **॥**

दृप्तानां पूर्णानां । आकाशस्यैव शब्दाश्रयत्वादम्बर इत्युक्तं । यद्वा प्लवगसैन्यमुलूकजिताजितं इतिवदम्बरशब्दस्तत्पर्याय नभशशब्दं लक्षयित्वा श्रावणमासमाह ॥ ५ ॥****

**दृष्ट्वा दाशरथिर्लङ्काम् चित्रध्वजपताकिनीम्** **।जगाम मनसा सीतां** **दूयमानेन चेतसा ॥** **६** **॥**

चिह्नयुक्तो ध्वजः । केवलचेला पताकेति भिदा । चेतसा उपलक्षितः मनसा जगाम । सस्मारेत्यर्थः ॥ ६ ॥****

**अत्र सा मृगशाबाक्षी रावणेनोपरुध्यते ।अभिभूता ग्रहेणेव लोहिताङ्गेन रोहिणी ॥** **७** **॥**

स्मरणप्रकारमाह – अत्रेति ॥ एतच्छ्लोकान्ते प्रकारवचनमितिकरणं द्रष्टव्यं । सा साकेते सकलभोगार्हा । मृगशाबाक्षी । मृगानुसरणसमये । यद्धरिणदर्शनकुतूहलेन मृगशिशुवत्तरलतरं विलोचनयुगलं तदेवाद्यापि मनसि परिवर्तते । तदाह । यद्वा मृगशाबे मारीचमये अक्षिणी यस्या इति विग्रहः ॥ ७ ॥****

**दीर्घमुष्णम् च निश्वस्य समुद्वीक्ष्य च लक्ष्मणम् ।उवाच वचनं** **वीरस्तत्कालहितमात्मनः ॥** **८** **॥**

अद्य युद्धयात्रासमये कान्तास्मरणव्यसनमनुचितमिति तन्नियमितवानिति सूचयति दीर्घमुष्णं च निश्वस्येत्यनेन । तत्कालहितं युद्धयात्रासमये हितं । शोकविस्मारकनगरशोभावर्णनरूपं वचनं यद्वा अङ्गदः सह नीलेनेत्यादि वाक्यं तत्कालहितं । तत्साहचर्यादाढ्यं नगरमितिवत् आलिखन्तीमित्यादिकं सर्वं वाक्यजातं तत्काल हितमित्युक्तं ॥ ८ ॥****

**आलिखन्तीमिवाकाशमुत्थितां** **पश्य लक्ष्मण ।मनसेव कृतां** **लङ्काम् नगाग्रे विश्वकर्मणा ॥** **९** **॥**

आलिखन्तीं स्पृशन्तीं । उत्थितां उन्नतां । नगाग्रे त्रिकूटशिखरे ॥ ९ ॥****

**विमानैर्बहुभिर्लङ्का संकीर्णा रचिता पुरा ।विष्णोः पदमिवाकाशं** **छादितं** **पाण्डुरैर्घनैः ॥** **१०** **॥**

विष्णोः आदित्यस्य । पदं स्थानं । आकाशमध्यमिति भावः । विमानं अनेकतलप्रासादः ॥ १० ॥****

**पुष्पितैः शोभिता लङ्का वनैश्चैत्ररथोपमैः ।नानापतगसंघुष्टैः** **फलपुष्पोपगैः शुभैः ॥** **११** **॥**

फलभूतानि पुष्पाणि यासां ताः फलपुष्पाः मल्लिकादयः ताभिरुपगम्यन्त इति तथा । अतो न पुष्पितैरित्यनेन पौनरुक्त्यं । सङ्घुष्टं सङ्घोषः । भावे क्तः । नानाविधानि पतङ्गसङ्गुष्टानि येषां तैः ॥ ११ ॥****

**पश्य मत्तविहङ्गनि प्रलीनभ्रमराणि च ।कोकिलाकुलषण्डानि दोधवीति शिवोऽनिलः ॥** **१२** **॥**

मत्तविहंगानि । विहंगशब्दोत्र कोकिलपरः । अनेन सदा फलवत्त्वमुक्तं । प्रलीनभ्रमराणि मधुपानपरवशतया निष्पन्दभ्रमराणि । अनेन सदा पुष्पवत्त्वमुक्तं । कोकिलाकुलं षण्डं पुष्पसमूहो येषां तानि कोकिलाकुलषण्डानि । अनेन सदा पल्लवितत्वमुक्तं । कोकिलानां पल्लवप्रियत्वात् । वनानीत्यनुषजनीयं । दोधवीति पुनः पुनः कम्पयति । धूञ् कम्पने इत्यस्माद्यङ्लुक् ॥ १२ ॥****

**इति दाशरथीरमो लक्ष्मणं** **समभाषत** **॥** **१३** **॥**

इतीत्यर्धमेकं वाक्यं ॥ १३ ॥****

**बलं** **च तद्वै** **विभजञ्छास्त्रदृष्टेन कर्मणा** **।शशास कपिसेनाया** **बलमादाय वीर्यवान्** **॥** **१४** **॥**

शास्त्रदृष्टेन नीतिशास्त्रज्ञानेन । कर्मणा प्रयोगेण । बलं सेनां । विभजन् व्यूहयन् । व्यूहहेतोः शशास कपिसेनाया इत्याद्युत्तरशेषः ॥ १४ ॥****

**अङ्गदः सह नीलेन तिष्ठेदुरसि** **दुर्जयः ॥** **१५** **॥**

शासनप्रकारमाहकपिसेनाया इत्यादि ॥ अङ्गदो नीलेन सह स्वबलमादाय कपिसेनायाः उरसि उरःस्थाने । तिष्ठेदित्यन्वयः ॥ १५ ॥****

**तिष्ठेद्वानरवाहिन्या वानरौघसमावृतः ।आश्रित्य** **दक्षिणं** **पार्श्वमृषभो वानरर्षभ** **॥** **१६** **॥**

वानरौघसमावृतः कपिसमूहसहितः ॥ १६ ॥****

**गन्धहस्तीव दुर्धर्षस्तरस्वी गन्धमादनः ।तिष्ठेद्वानरवाहिन्याः सव्यं पार्श्वं समाश्रितः** **॥** **१७** **॥**

गन्धहस्ती मत्तगजः ॥ १७ ॥****

**मूर्ध्नि स्थास्याम्यहं** **यक्तो** **लक्ष्मणेन समन्वितः** **॥** **१८** **॥**

मूर्ध्नीत्यर्धमेकं वाक्यं ॥ युक्तः सावधानः ॥ १८ ॥****

**जाम्बवाम्श्च सुषेणश्च वेगदर्शी च वानरः** **।ऋक्षमुख्या महात्मानः कुक्षिम् रक्षन्तु ते त्रयः** **॥** **१९** **॥**

वानर इति वेगदर्शिविशेषणं । ऋक्षमुख्यपदं वानराणामप्युपलक्षणं । महात्मानः महाबुद्धयः । कुक्षिं कुक्षिस्थानं ॥ १९ ॥****

**जघनं** **कपिसेनायाः कपिराजोऽभिरक्षतु** **।पश्चार्धमिव लोकस्य प्रचेतास्तेजसा** **वृतः** **॥** **२०** **॥**

जघनं चरमभागं पुच्छमिति यावत् । कपिराजः सुग्रीवः । पश्चार्धमिति । अपरस्यार्धे पश्चभावो वक्तव्यः इत्यपरशब्दस्य पश्चादेशः । अर्धशब्दोंशवाची । पश्चिमां दिशमित्यर्थः ॥ २० ॥****

**सुविभक्तमहाव्यूहा महावानररक्षिता** **।अनीकिनी सा विबभौ यथाद्यौः साभ्रसंप्लवा** **॥** **२१** **॥**

सुविभक्तमहाव्यूहा सुष्ठु कृतगरुडव्यूहा । उत्तरत्र शार्दूलवचने गारुडं व्यूहमाश्रित्य इति वक्ष्यमाणत्वात् । साभ्रसंप्लवा समेघसंचारा ॥ २१ ॥****

**प्रगृह्य गिरिशृङ्गाणि महतश्च महीरुहान्** **।आसेदुर्वानरा लङ्काम् मिमर्दयुषवो रणे** **॥** **२२** **॥**

आसेदुः आसादितुमुसुक्ताः । विमर्दयिषवः मर्दयितुमिच्छवः । सनि द्वित्वाभाव आर्षः ॥ २२ ॥****

**शिखरैर्विकिरामैनां** **लङ्काम् मुष्टिभिरेव वा** **।इति स्म दधिरे सर्वे मनांसि** **हरिसत्तमाः** **॥** **२३** **॥**

**ततो रामो महातेजाः सुग्रीवमिदमब्रवीत्** **।सुविभक्तानि सैन्यानि शुक एष विमुच्यताम्** **॥** **२४** **॥रामस्य वचनं** **श्रुत्वा वानरेन्द्रो महाबलः** **।मोचयामास** **तं** **दूतं** **शुकं** **रामस्य शासनात्** **॥** **२५** **॥**

**मोचितो रामवाक्येन वानरैश्चाभिपीडितः** **।शुकः परमसंत्रस्तो रक्षोधिपमुपागमत्** **॥** **२६** **॥**

शिखरैः साधनैः । विकिराम चूर्णयाम । मनांसि दधिरे निश्चयं चक्रुरित्यर्थः ॥ २३ – २६ ॥****

**रावणः प्रहसन्नेव शुकं** **वाक्यमुभाषत** **।किमिमौ ते सितौ पक्षौ लूनपक्षश्च** **दृश्यसे** **।कच्चिन्नानेकचित्तानां** **तेषां** **त्वं** **वशमागतः ॥** **२७** **॥**

सितौ बद्धौ । षिञ् बन्धने इत्यस्माद्धातोर्निष्ठा । तत्र हेतुमाह – लूनपक्षश्च दृश्यस इति । चो हेत्वर्थः । यस्माल्लूनपक्षो दृश्यसे तस्मात् सिताविति संबन्धः । अनेक चित्तानां चचलचित्तानामित्यर्थः । अनेन पुनः पुनर्बन्धविसर्जने ध्वन्येते । तेषां वानराणां वशमागतो न कच्चिदित्यन्वयः ॥ २७ ॥****

**ततः स** **भयसंविग्नस्तदा राज्ञाभिचोदितः ।वचनं** **प्रत्युवाचेदं** **राक्षसाधिपमुत्तमम् ॥** **२८** **॥**

संविग्नः संभ्रान्तः । तथापि चोदितः मत्संदेशस्य किमुत्तरं सुग्रीवेण दत्तं वदेति चोदित इत्यर्थः ॥ २८ ॥****

**सागरस्योत्तरे तीरे ब्रुवंस्ते** **ते वचनं** **तथा ।यथासंदेशमक्लिष्टम् सान्त्वयं** **श्लक्ष्णया गिरा ॥** **२९** **॥**

सान्त्वयं असान्त्वयं । सुग्रीवमितिशेषः ॥ २९ ॥****

**क्रुद्धैस्तेरहमुत्प्लुत्य दृष्टमात्रैः** **प्लवङ्गमैः ।गृहितोऽस्म्यपि चारब्धो हन्तुम् लोप्तुम् च मुष्टिभिः ॥** **३०** **॥**

लोप्तुं विनाशयितुं ॥ ३० ॥****

**नैव** **सम्भाषितुम् शक्याः सम्प्रश्नोऽत्र न विद्यते ।प्रकृत्या कोपनास्तीक्षिणा वानरा राक्षसाधिप ॥** **३१** **॥**

अत्र वानरेषु । विषये सप्तमी । तीक्ष्णाः क्रूराः । उक्तेरेवावकाशो नास्ति । प्रत्युक्तेः का कथेति भावः । रावणप्रसादार्थं मध्ये राक्षसाधिपेतिसंबुद्धिः । त्वत्तोप्येतेऽतिशयिता इति ज्ञापनार्थं वा ॥ ३१ ॥****

**स च हन्ता विराधस्य कबन्धस्य खरस्य च ।सुग्रीवसहितो रामः सीतायाः पदमागतः ॥** **३२** **॥**

वक्ष्यमाणयोः सीताप्रदानयुद्धयोर्मध्ये सीताप्रदानस्यः साधिष्ठत्वं दर्शयितुं रामपराक्रमं वर्णयति-सं चेति ॥ तद्व्याहतपराक्रमस्य भूयः संदर्शनादस्मानेवश्यं हनिष्यत्येवेति भावः ॥ ३२ ॥****

**स कृत्वा सागरे सेतुं** **तीर्त्वा च लवणोदधिम् ।एष रक्षांसि निर्धूय धन्वी तिष्ठति राघवः ॥** **३३** **॥**

निर्धूय तृणीकृत्य । एष इत्यतिसन्निहितत्वमुच्यते ॥ ३३ ॥****

**ऋक्षवानरसंघानामनीकानि सहस्रशः ।गिरिमेघनिकाशानां छादयन्ति वसुन्धराम् ॥** **३४** **॥**

सङ्घानामनीकानीत्यनेन सङ्घारब्धत्वोक्त्या महानीकत्वं सूचितं ॥ ३४ ॥****

**राक्षसानां** **बलौघस्य वानरेन्द्रबलस्य च ।नैतयोर्विद्यते सन्धिर्देवदानवयोरिव ॥** **३५** **॥**

इदानीं तव वचनावकाशाभावेपि पुनः प्रकारान्तरेण गच्छेत्याशङ्क्याह– राक्षसानामिति ॥ संधिः योगमात्रं ॥ ३५ ॥****

**पुरा प्राकारमायान्ति क्षिप्रमेकतरं** **कुरु ।सीतां** **वास्मै प्रयच्छाशु** **सुयुद्धम् वा प्रदीयताम् ॥** **३६** **॥**

**शुकस्य वचनम् श्रुत्वा रावणो वाक्यमब्रवीत् ।रोषसंरक्तनयनो निर्दहन्निव चक्षुषा ॥** **३७** **॥**

संप्रति कर्तव्यमुपदिशति – पुरेति ॥ पुरा आयान्ति आयास्यन्ति । यावत्पुरानिपातयोर्लट् इति भविष्यदर्थे लट् । एकतरमित्युक्तंविशयति—सीतामिति ॥ ३६-३७ ॥****

**यदि** **मां** **प्रतियुद्ध्येरन्देवगन्धर्वदानवाः ।नैव सीतां** **प्रयच्छामि सर्वलोकभयादपि ॥** **३८** **॥**

सर्वलोकभयात् सर्वलोकेभ्यो भयात् ॥ ३८ ॥****

**कदा** **नामाभिधानन्ति** **राघवं** **मामकाः** **शराः ।वसन्ते पुष्पितम् मत्ता भ्रमरा इव पादपम् ॥** **३९** **॥**

स्वमनोरथं दर्शयति – कदेत्यादिना ॥ ३९ ॥****

**कदा** **तूणीशयैर्दीप्तैगणशः** **कार्मुकच्युतैः ।शरैरादीपयाम्येन** **मुल्काभिरिव कुञ्जरम् ॥** **४०** **॥**

तूणीशयैः चिरात्समराभावेन केवलतूणीरस्थैः । गणशः सङ्घशः । उल्काभिः निर्गतज्वालाकाष्ठैः । ताभिः कुञ्जरमभिद्रावयन्तीति प्रसिद्धिः ॥ ४० ॥****

**तच्चास्य बलमादास्ये बलेन महता वृतः ।ज्योतिषामिव सर्वेषाम् प्रभामुद्यन्दिवाकरः ॥** **४१** **॥**

**सागरस्येव मे वेगो मारुतस्येव मे** **गतिः** **।न** **हि** **दाशरथिर्वेद तेन** **मां** **योद्धुमिच्छति ॥** **४२** **॥**

**न मे तूणीशयान्बाणान्सविषानिव पन्नगान् ।रामः पश्यति** **संग्रामे तेन** **मां** **योद्धुमिच्छति ॥** **४३** **॥**

तत् बलं स च हन्ता विराधस्य इत्यादिना भवदु क्तबलं । आदास्ये तिरस्करोमीत्यर्थः ॥ ४१ – ४३ ॥****

**न जानाति पुरा वीर्यम् मम युद्धे स राघवः** **॥** **४४** **॥**

न जानातीत्यर्धं ॥ पुरा न जानाति इतःपरं ज्ञास्यतीत्यर्थः ॥ ४४ ॥****

**मम चापमयीं** **वीणां** **शरकोणैः प्रवादिताम्** **।ज्याशब्दतुमुलां** **घोरामार्तगीतमहास्वनाम्** **॥** **४५** **॥**

**नाराचतलसन्नादां** **तां** **ममाहितवाहिनीम्** **।अवगाह्य महारङ्गम् वादयिष्याम्यहं** **रणे** **॥** **४६** **॥**

अथ रूपकव्याजेन युद्धस्यात्मनो विनोदनकरत्वमाह – ममेत्यादिना ॥ ममाहितवाहिनीमेव महारङ्गं विपुलनृत्तशालां । अवगाह्य प्रविश्य । शरैरेव कोणैः वीणावादनदण्डैः । प्रवादितां शब्दितां । ज्याशब्द एव तुमुलः तुमुलस्वनो यस्यास्तां । आर्त भीतमहास्वनां आर्तभीतशब्देन तत्स्वनो लक्ष्यते । एवं नाराचतलशब्देनापि तत्स्वनः । आर्तभीतानां वन एव महास्वनो यस्यास्तां । नाराचतलस्वन एव सन्नादो यस्यास्तां । घोरां अन्यैर्वादयितुमशक्यां । मम चापमयीं वीणामिति व्यस्तरूपकं । रणे रणस्थजने । शृण्वतीति शेषः । वीणाया मन्द्रमध्यतारभेदेन स्वरत्रयसंभवादत्रापि स्वरत्रयमुक्तं ॥ ४५ – ४६ ॥****

**न वासवेनापि स हस्रचक्षुषा यथाऽस्मि शक्यो वरुणेन वा** **स्वयम् ।यमेव वा धर्षयितुम् शराग्निना महाहवे वैश्रवणेन वा** **पुनः** **॥** **४७** **॥**

न वासवेनेति सहस्रचक्षुष्ट्वं गर्वहेतुत्वेनोक्तं । दिग्विजये वरुणपुत्रैरेव युद्धकरणात् स्वयमित्युक्तं । वासवादिभिः शराग्निना यथा धर्षयितुं न शक्योस्मीति योजना ॥ ४७ ॥

**इत्यार्षे** **श्रीमद्रामायणे वाल्मीकीये आदिकाव्ये युद्धकाण्डे** **चतुर्विंशः** **सर्गः** **॥** **२४** **॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने चतुर्विंशः सर्गः ॥ २४ ॥**
