+++
title = "१०२ हनुमता सञ्जीविनीपर्वतानयनम्"
title_english = "102 Ravana gets severely hurt"

+++
**श्रीमद्रामायणे वाल्मीकीये आदिकाव्ये युद्धकाण्डे द्व्युत्तरशततमः सर्गः**

रामेणसुषेणंप्रति रावणशक्तिघातपतितलक्ष्मणप्रदर्शनपूर्वकं तस्यनिधनशङ्कया विषादेनबहुधाविलापः ॥ १ ॥ सुषेणेनरामंप्रति हेतूपन्यासेनलक्ष्मणप्राणधारणनिर्धारणो -क्त्त्यासमाश्वासनपूर्वकं हनुमन्तंप्रति विशल्यकरण्याद्योषधिसमानयनचोदना ॥ २ ॥ ओषधिगिरिंगतेनहनुमता ओषधीनामन्तर्धानेकोपादुत्पाटनेनतच्छिखरस्यैव समानयनम् ॥ ३ ॥ सुषेणेननासान्यस्तमहौषधिक्षोद समाघ्राणनमात्राद्विशल्येनलक्ष्मणेन स्वापादिव समुत्थानम् ॥ ४ ॥ सहर्षबाष्पंरामपरिष्वक्तेनलक्ष्मणेन तंप्रति सत्वरं रावणवधप्रार्थना ॥ ५ ॥

**शक्त्या विनिहतं दृष्ट्वा रावणेन बलीयसा ।**

**लक्ष्मणं समरे शूरं रुधिरौघपरिप्लुतम् ॥ १ ॥**

**स दत्त्वा तुमुलं युद्धं रावणस्य दुरात्मनः ।**

**विसृजन्नेव बाणौघान्सुषेणं वाक्यमब्रवीत् ॥ २ ॥**

अथ लक्ष्मणसंजीवनं द्विशततमे – शक्त्या विनिहतमित्यादिश्लोकद्वयमेकं वाक्यं ॥ विसृजन्नेवेत्यादिवर्तमाननिर्देशन रावणपलायनानन्तरं लक्ष्मणयोगक्षेमानुसंधाने अविलम्बः सूचितः ॥ १-२ ॥

****

**एष रावणवेगेन लक्ष्मणः पतितः क्षितौ ।**

**सर्पवद्वेष्टते वीरो मम शोकमुदीरयन् ॥ ३ ॥**

उदीरयन् जनयन् ॥ ३ ॥

****

**शोणितार्द्रमिमं वीरं प्राणैरिष्टतरं मम ।**

**पश्यतो मम का शक्तिर्योद्धुं पर्याकुलात्मनः ॥ ४ ॥**

**अयं स समरश्लाघी भ्राता मे शुभलक्षणः ।**

**यदि पञ्चत्वमापन्नः प्राणैर्मे किं सुखेन च ॥ ५ ॥**

प्राणैः प्राणेभ्यः ॥ ४-५ ॥

****

**लज्जतीव हि मे वीर्यं भ्रश्यतीव कराद्धनुः ।**

**सायका व्यवसीदन्ति दृष्टिर्बाष्पवशं गता ।**

**अवसीदन्ति गात्राणि स्वप्नयाने नृणामिव ॥ ६ ॥**

**चिन्ता मे वर्धते तीव्रा मुमूर्षा चोपजायते ।**

**भ्रातरं निहतं दृष्ट्वा रावणेन दुरात्मना ॥ ७ ॥**

लज्जतीवेत्यादिसार्धश्लोकद्वयमेकान्वयं ॥ लज्जतीव । आर्षं परस्मैपदं । स्वप्नयाने स्वप्नगमने । स्वप्ने हि गच्छतां पुरुषाणां पादाः पश्चादाकृष्टा भवन्ति । भ्रातरं निहतं दृष्ट्वेति पूर्वशेषः ॥ ६–७ ॥

****

**विनिष्टनन्तं दुःखार्तं मर्मण्यभिहतं भृशम् ।**

**राघवो भ्रातरं दृष्ट्वा प्रियं प्राणं बहिश्चरम् ।**

**दुःखेन महताविष्टो ध्यानशोकपरायणः ॥ ८ ॥**

विनिष्टनन्तमित्यादिसार्धश्लोकमेकं वाक्यं ॥ विनिष्टनन्तं निश्वसन्तं । ध्यानशोकपरायणः अभूदिति शेषः ॥ ८ ॥

****

**परं विषादमापन्नो विललापाकुलेन्द्रियः ॥ ९ ॥**

परं विषादमित्यर्धं ॥ राघव इत्यनुषञ्जनीयं ॥ ९ ॥

****

**न हि युद्धेन मे कार्यं नैव प्राणैर्न सीतया ।**

**भ्रातरं निहतं दृष्ट्वा लक्ष्मणं रणपांसुषु ॥ १० ॥**

दृष्ट्वा स्थितस्येति शेषः ॥ १० ॥

****

**किं मे राज्येन किं प्राणैर्युद्धे कार्यं न विद्यते ।**

**यत्रायं निहतः शेते रणमूर्धनि लक्ष्मणः ॥ ११ ॥**

**देशे देशे कलत्राणि देशेदेशे च बान्धवाः ।**

**तं तु देशं न पश्यामि यत्र भ्राता सदोहरः ॥ १२ ॥**

**\[ किंनु राज्येन दुर्धर्ष लक्ष्मणेन विना मम ।**

**कथं वक्ष्याम्यहं त्वंबां सुमित्रां पुत्रवत्सलाम् ।**

**उपालंभं न शक्ष्यामि सोढुं दत्तं सुमित्रया ॥ १३ ॥**

**किंनु वक्ष्यामि कौसल्यां मातरं किंनु कैकयीम् ।**

**भरतं किंनु वक्ष्यामि शत्रुघ्नं च महाबलम् ।**

**सह तेन वनं यातो विना तेनागतः कथम् ॥ १४ ॥**

**इहैव मरणं श्रेयो न तु बन्धुविगर्हणम् ॥ १५ ॥**

**किं मया दुष्कृतं कर्म कृतमन्यत्र जन्मनि ।**

**येन मे धार्मिको भ्राता निहतश्चाग्रतः स्थितः ॥ १६ ॥**

**हा भ्रातर्मनुज श्रेष्ठ शूराणांप्रवर प्रभो ।**

**एकाकी किंनु मां त्यक्त्वा परलोकाय गच्छसि ॥ १७ ॥**

**विलपन्तं च मां भ्रातः किमर्थं नावभाषसे ।**

**उत्तिष्ठ पश्य किं शेषे दीनं मां पश्य चक्षुषा ॥ १८ ॥**

**शोकार्तस्य प्रमत्तस्य पर्वतेषु वनेषु च ।**

**विषण्णस्य महाबाहो समाश्वासयिता मम ॥ १९ ॥ \]**

**इत्येवं विलपन्तं तं शोकविह्वलितेन्द्रियम् ।**

**विवेष्टमानं करुणमुच्छ्रसन्तं पुनः पुनः ॥**

**राममाश्वासयन्वीरः सुषेणो वाक्यमब्रवीत् ॥ २० ॥**

यत्र यतः ॥ ११–२० ॥

****

**न मृतोऽयं महाबाहुर्लक्ष्मणो लक्ष्मिवर्धनः ।**

**न चास्य विकृतं वक्त्रं नापि श्यावं न निष्प्रभम् ॥ २१ ॥**

**सुप्रभं च प्रसन्नं च मुखमस्याभिलक्ष्यते ॥**

**पद्मरक्ततलौ हस्तौ सुप्रसन्ने च लोचने ॥ २२ ॥**

**एवं न विद्यते रूपं गतासूनां विशांपते ।**

**दीर्घायुषस्तु ये मर्त्यास्तेषां तु मुखमीदृशम् ॥ २३ ॥**

**नायं प्रेतत्वमापन्नो लक्ष्मणो लक्ष्मिवर्धनः ।**

**मा विषादं कृथा वीर सप्राणोऽयमरिन्दमः ॥ २४ ॥**

श्यावं कपिशं । विवर्णमिति यावत् । श्यावः स्यात्कपिशः इत्यमरः ॥ २१ – २४ ॥

****

**आख्यास्यते प्रसुप्तस्य स्रस्तगात्रस्य भूतले ।**

**सोच्छ्वासं हृदयं वीर कम्पमानं मुहुर्मुहुः ॥ २५ ॥**

**एवमुक्त्वा तु वाक्यज्ञः सुषेणो राघवं वचः ।**

**हनुमन्तमुवाचेदं हनूमन्तमभित्वरन् ॥ २६ ॥**

मुहुर्मुहुः कम्पमानं हृदयमेनं सोच्छ्रासं सप्राणं । आख्यास्यते आचष्टे । लङर्थे लट् ॥ २५-२६ ॥

****

**सौम्य शीघ्रमितो गत्वा शैलमोषधिपर्वतम् ।**

**पूर्वं ते कथितो योऽसौ वीर जाम्बवता शुभः ॥ २७ ॥**

**दक्षिणे शिखरे तस्य जातामोषधिमानय ।**

**विशल्यकरणी नाम विशल्यकरणीं शुभाम् ॥ २८ ॥**

**सवर्णकरणीं चापि तथा संजीवनीमपि ।**

**सन्धानकरणीं चापि गत्वा शीघ्रमिहानय ।**

**संजीवनार्थं वीरस्य लक्ष्मणस्य महात्मनः ॥ २९ ॥**

**इत्येवमुक्तो हनुमान्गत्वा चौषधिपर्वतम् ।**

**चिन्तामभ्यगमच्छीमानजानंस्तां महौषधिम् ॥ ३० ॥**

सौम्य शीघ्रमित्यादि सार्धश्लोकत्रयमेकान्वयं ॥ ओषधिपर्वतं ओषधिपर्वताख्यं । द्वितीयो विशल्यकरणीशब्दो गुणवचनः । विशल्याः क्रियन्तेनयेति विशल्यकरणी तां ॥ २७ – ३० ॥

****

**तस्य बुद्धिः समुत्पन्ना मारुतेरमितौजसः ।**

**इदमेव गमिष्यामि गृहीत्वा शिखरं गिरेः ॥ ३१ ॥**

**अस्मिन्हि शिखरे जातामोषधीं तां सुखावहाम् ।**

**प्रतर्केणावगच्छामि सुषेणोप्येवमब्रवीत् ॥ ३२ ॥**

**अगृह्य यदि गच्छामि विशल्यकरणीमहम् ।**

**कालात्ययेन दोषः स्याद्वैक्लब्यं च महद्भवेत् ॥ ३३ ॥**

तस्य बुद्धिरित्यादिश्लोकत्रयमेकान्वयं । प्रतर्केण अन्तःकरणप्रसादादिना लिङ्गेन । सुषेणोप्येवमब्रवीदिति । दक्षिणे शिखरे तस्य जातामोषधिमानय इति सुषेणवचनं । अगृह्य यदि गच्छामि । पुनः सुषेणं प्रष्टुमिति भावः । दोषः लक्ष्मणहानिरूपः । वैक्लब्यं निष्पौरुषत्वं । अन्ते इतिकरणेन पूर्वमन्वयः कार्यः ॥ ३१-३३ ॥

****

**इति सञ्चिन्त्य हनुमान्गत्वा क्षिप्रं महाबलः ।**

**आसाद्य पर्वतश्रेष्ठं त्रिः प्रक्रम्य गिरेः शिरः ॥ ३४ ॥**

**फुल्लनानातरुगणं समुत्पाट्य महाबलः ।**

**गृहीत्वा हरिशार्दूलो हस्ताभ्यां समतोलयत् ॥ ३५ ॥**

**स नीलमिव जीमूतं तोयपूर्णं नभःस्थलम् ।**

**आ पपात गृहीत्वा तु हनूमाञ्शिखरं गिरेः ॥ ३६ ॥**

इति संचिन्त्येत्यादिश्लोकद्वयमेकान्वयं ॥ समतोलयत् उदक्षिपत् ॥ ३४-३६ ॥

****

**समागम्य महावेगः संन्यस्य शिखरं गिरेः ।**

**विश्रम्य किंचिद्धनुमान्सुषेणमिदमब्रवीत् ॥ ३७ ॥**

**ओषधीर्नावगछामि ता अहं हरिपुङ्गव ।**

**तदिदं शिखरं कृत्स्नं गिरेस्तस्याहृतं मया ॥ ३८ ॥**

**एवं कथयमानं तं प्रशस्य पवनात्मजम् ।**

**सुषेणो वानरश्रेष्ठो जग्राहोत्पाट्य चौषधीम् ॥ ३९ ॥**

**विस्मितास्तु बभूवुस्ते रणे वानरराक्षसाः ।**

**दृष्ट्वा हनुमतःकर्म सुरैरपि सुदुष्करम् ॥ ४० ॥**

**ततः संक्षोदयित्वा तामोषधिं वानरोत्तमः ।**

**लक्ष्मणस्य ददौ नस्तः सुषेणः सुमहाद्युतिः ॥ ४१ ॥**

**सशल्यस्तां समाघ्राय लक्ष्मणः परवीरहा ।**

**विशल्यो विरुजः शीघ्रमुदतिष्ठन्महीतलात् ॥ ४२ ॥**

**समुत्थितं ते हरयो भूतलात्प्रेक्ष्य लक्ष्मणम् ।**

**साधु साध्विति सुप्रीताः सुषेणं प्रत्यपूजयन् ॥ ४३ ॥**

**एह्येहीत्यब्रवीद्रामो लक्ष्मणं परवीरहा ।**

**सस्वजे स्नेहगाढं च बाष्पपर्याकुलेक्षणः ॥ ४४ ॥**

संन्यस्य सेनामध्ये निक्षिप्य ॥ ३७-४४ ॥

****

**अब्रवीच्च परिष्वज्य सौमित्रिं राघवस्तदा ।**

**दिष्ट्या त्वां वीर पश्यामि मरणात्पुनरागतम् ॥ ४५ ॥**

**न हि मे जीवितेनार्थः सीतया चापि लक्ष्मण ।**

**को हि मे जीवितेनार्थस्त्वयि पञ्चत्वमागते ॥ ४६ ॥**

**इत्येवं वदतस्तस्य राघवस्य महात्मनः ।**

**खिन्नः शिथिलया वाचा लक्ष्मणो वाक्यमब्रवीत् ॥ ४७ ॥**

अब्रवीदित्यादिश्लोकद्वयमेकान्वयं ॥ ४५-४७ ॥

****

**तां प्रतिज्ञां प्रतिज्ञाय पुरा सत्यपराक्रम ।**

**लघुः कश्चिदिवासत्त्वो नैवं वक्तुमिहार्हसि ॥ ४८ ॥**

**न हि प्रतिज्ञां कुर्वन्ति वितथां साधवोऽनघ ।**

**लक्षणं हि महत्त्वस्य प्रतिज्ञापरिपालनम् ॥ ४९ ॥**

तां प्रतिज्ञां रावणं हत्वा विभीषणमभिषेक्ष्यामीत्येवंरूपां ॥ ४८-४९ ॥

****

**नैराश्यमुपगन्तुं ते तदलं मत्कृतेऽनघ ।**

**वधेन रावणस्याद्य प्रतिज्ञामनुपालय ॥ ५० ॥**

नैराश्यं सीतायां विजये चोपेक्षां ॥ ५० ॥

****

**न जीवन्यास्यते शत्रुस्तव बाणपथं गतः ।**

**नर्दतस्तीक्ष्णदंष्ट्रस्य सिंहस्येव महागजः ॥ ५१ ॥**

यास्यते यास्यति ॥ ५१ ॥

****

**अहं तु वधमिच्छामि शीघ्रमस्य दुरात्मनः ।**

**यावदस्तं न यात्येष कृतकर्मा दिवाकरः ॥ ५२ ॥**

कृतकर्मा कृतसंचारः ॥ ५२ ॥

****

**यदि वधमिच्छसि रावणस्य संख्ये यदि च कृता त्वमिहेच्छसि प्रतिज्ञाम् ।**

**यदि तव राजवरात्मजाभिलाषः कुरु च वचो मम शीघ्रमद्य वीर ॥ ५३ ॥**

कृतां निर्व्यूढां ॥ ५३ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्व्युत्तरशततमः सर्गः ॥ १०२ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने व्युत्तरशततमः सर्गः ॥ १०२ ॥**
