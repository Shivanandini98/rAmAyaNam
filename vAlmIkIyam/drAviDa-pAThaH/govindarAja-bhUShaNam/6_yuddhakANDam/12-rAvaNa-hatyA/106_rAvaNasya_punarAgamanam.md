+++
title = "१०६ रावणस्य पुनरागमनम्"
title_english = "106 Rama spoke to Matali"

+++
**श्रीमद्रामायणे वाल्मीकीये आदिकाव्ये युद्धकाण्डे पडुत्तरशततमः सर्गः**

अपवाहितरथंसारथिंप्रति क्रूद्धेनरावणेनभर्त्सनम् ॥ १ ॥ सारथिना तंप्रति रथापवहनस्य सहेतुकत्वोक्त्त्यासमाश्वासनपूर्वकं तदाज्ञया पुनारामाग्रतोरथानयनम् ॥ २ ॥

****

**स तु मोहात्सुसंक्रुद्धः कृतान्तबलचोदितः ।**

**क्रोधसंरक्तनयनो रावणः सुतमब्रवीत् ॥ १ ॥**

अथ रावणरथप्रत्यानयनं षट्शततमे स तु मोहादित्यादि ॥ मोहात् अविवेकात् ॥ १ ॥

****

**हीनवीर्यमिवाशक्तं पौरुषेण विवर्जितम् ।**

**भीरुं लघुमिवासत्त्वं विहीनमिव तेजसा ॥ २ ॥**

**विमुक्तमिव मायाभिरस्त्रैरिव बहिष्कृतम् ।**

**मामवज्ञाय दुर्बुद्धे स्वया बुद्ध्या विचेष्टसे ॥ ३ ॥**

हीनवीर्यमिवेत्यादिश्लोकद्वयमेकान्वयं । यत्र यत्र इवशब्दो नास्ति तत्र तत्रानुषज्जनीयः । हीनवीर्यमिव हीनबलमिव । अशक्तमिव निरुत्साहमिव । असत्त्वमिव अधीरमिव । तेजसा परिभवासहनेन ॥ २-३ ॥

****

**किमर्थं मामवज्ञाय मच्छन्दमनवेक्ष्य च ।**

**त्वया शत्रोः समक्षं मे रथोऽयमपवाहितः ॥ ४ ॥**

मच्छन्दं मदभिप्रायं । वशाभिप्राययोश्छन्दः इत्यमरः ॥ ४ ॥

****

**त्वयाऽद्य हि ममानार्य चिरकालसमार्जितम् ।**

**यशो वीर्यं च तेजश्च प्रत्ययश्च विनाशितः ॥ ५ ॥**

प्रत्ययः रावणस्य युधि पलायनं नास्तीति सर्वेषां विश्वासः । विनाशित इत्यस्य यशआदिषु लिङ्गविपरिणामः ॥ ५ ॥

****

**शत्रोः प्रख्यातवीर्यस्य रञ्जनीयस्य विक्रमैः ।**

**पश्यतो युद्धलुब्धोऽहं कृतः कापुरुषस्त्वया ॥ ६ ॥**

शत्रोः पश्यतः शत्रौ पश्यति ॥ ६ ॥

****

**यस्त्वं रथमिमं मोहान्न चोद्वहसि दुर्मते ।**

**सत्योऽयं प्रतितर्को मे परेण त्वमुपस्कृतः ॥ ७ ॥**

यः नोद्वहसि अभिमुखं न प्रापयसि किं त्वपवाहयसि । स त्वं उपस्कृतः परेणोत्कोचादिना वशीकृत इत्ययं प्रतितर्कः सत्यः प्रतिभाति ॥ ७ ॥

****

**न हि तद्विद्यते कर्म मुहृदो हितकाङ्क्षिणः ।**

**रिपूणां सदृशं चैतन्न त्वयैतत्स्वनुष्ठितम् ॥ ८ ॥**

न त्वयैतत् स्वनुष्ठितमिति । त्वयानुष्ठितमेतत् नतु स्वनुष्ठितं तत् ॥ ८ ॥

****

**निवर्तय रथं शीघ्रं यावन्नोपैति मे रिपुः ।**

**यदि वाऽध्युषितो वाऽसि स्मर्यन्ते यदि वा गुणाः ॥ ९ ॥**

**एवं परुषमुक्तस्तु हितबुद्धिरबुद्धिना ।**

**अब्रवीद्रावणं सूतो हितं सानुनयं वचः ॥ १० ॥**

अध्युषितः सहवासी । सुहृदिति यावत् । उपधयोपसर्पितो वा । गुणाः सत्काराः ॥ ९–१० ॥

****

**न भीतोस्मि न मृढोस्मि नोपजप्तोस्मि शत्रुभिः ।**

**न प्रमत्तो न निस्नेहो विस्मृता न च सत्क्रिया ॥ ११ ॥**

**मया तु हितकामेन यशश्च परिरक्षता ।**

**स्नेहप्रस्कन्नमनसा प्रियमित्यप्रियं कृतम् ॥ १२ ॥**

नोपजतः उपजापं भेदं न गमितः । भेदोपजापौ इत्यमरः ॥ ११ -१२ ॥

****

**नास्मिन्नर्थे महाराज त्वं मां प्रियहिते रतम् ।**

**कश्चिल्लघुरिवानार्यो दोषतो गन्तुमर्हसि ॥ १३ ॥**

अस्मिन्नर्थे रथापवाहनरूपेर्थे कश्चित् कुत्रापि कुले जातः । लघुः अल्पबुद्धिः । अनार्य ः दुष्टहृदय इव । मा दोषतः गन्तुं ज्ञातुं । नार्हसि । गत्यर्था ज्ञानार्थाः ॥ १३ ॥

****

**श्रूयतां त्वभिधास्यामि यन्निमित्तं मया रथः ।**

**नदीवेग इवाभोगे संयुगे विनिवर्तितः ॥ १४ ॥**

यन्निमित्तं । यत्कारणात् । निमित्तकारणहेतुषु सर्वासां प्रायदर्शनम् इति प्रथमा । आभोगे उन्नतप्रदेशे । आभोगान्नदीवेग इव रथः संयुगाद्विनिवर्तित इत्यर्थः । आभोगे संयुग इत्यत्र विभक्तिव्यत्ययः ॥ १४ ॥

****

**श्रमं तवावगच्छामि महता रणकर्मणा ।**

**न हि ते वीर सौमुख्यं प्रहर्षं वोपधारये ॥ १५ ॥**

सौमुख्यं सुमुखत्वं तन्मूलं प्रहर्षं ॥ १५ ॥

****

**रथोद्वहनखिन्नाश्च त इमे रथवाजिनः ।**

**दीना घर्मपरिश्रान्ता गावो वर्षहता इव ॥ १६ ॥**

रथेति अत्र आसन्निति शेषः ॥ १६ ॥

****

**निमित्तानि च भूयिष्ठं यानि प्रादुर्भवन्ति नः ।**

**तेषु तेष्वभिपन्नेषु लक्षयाम्यप्रदक्षिणम् ॥ १७ ॥**

अभिपन्नेषु आविर्भूतेषु सत्सु । अप्रदक्षिणं प्रतिकूलं ॥ १७ ॥

****

**देशकालौ च विज्ञेयौ लक्षणानीङ्गितानि च ।**

**दैन्यं खेदश्च हर्षश्च रथिनश्च बलाबलम् ॥ १८ ॥**

**स्थलनिम्नानि भूमेश्च समानि विषमाणि च ।**

**युद्धकालश्च विज्ञेयः परस्यान्तरदर्शनम् ॥ १९ ॥**

**उपयानापयाने च स्थानं प्रत्यपसर्पणम् ।**

**सर्वमेतद्रथस्थेन ज्ञेयं रथकुटुम्बिना ॥ २० ॥**

निमित्तानिकिमर्थं त्वया विचारणीयानीत्यतआह– देशेत्यादिना ॥ श्लोकत्रयमेकान्वयं । लक्षणानि शुभाशुभनिमित्तानि । इङ्गितानि मुखप्रसादवैगुण्यादीनि । दैन्यं अनुत्साहः । स्थलानि उन्नतप्रदेशाः । निम्नानि अवनतप्रदेशाः । ****समानि सर्वत्र समप्रदेशाः । विषमाणि निम्नोन्नतप्रदेशाः । युद्धकाल इति पूर्वोक्तानुवादः । अन्तरदर्शनं दृश्यत इति दर्शनं द्रष्टव्यं । द्रष्टव्यं रन्ध्रमित्यर्थः । अन्तरदर्शनं रन्ध्रदर्शनं कर्तव्यमित्यध्याहारो वा । उपयानं समीपगमनं । अपयानं पार्श्वतो गमनं । स्थानं स्थैर्येणावस्थानं । प्रत्यपसर्पणं अभिमुखस्थित्या पृष्ठतोपसरणं । रथकुटुम्बिना सारथिना ॥ १८-२० ॥

****

**तव विश्रमहेतोश्च तथैषां रथवाजिनाम् ।**

**रौद्रं वर्जयता खेदं क्षमं कृतमिदं मया ।**

**न मया स्वेच्छया वीर रथोऽयमपवाहितः ॥ २१ ॥**

तवेत्यादिसार्धश्लोक एकान्वयः । तथा वाजिनां विश्रमहेतोश्चेत्यन्वयः । रौद्रं दुःसहं । वर्जयता अपनयता । हेतौ शतृप्रत्ययः । क्षमं युक्तं । स्वेच्छया अपनयननिमित्तं विना ॥ २१ ॥

****

**भर्तृस्नेहपरीतेन मयेदं यत्कृतं विभो ॥ २२ ॥**

भर्तृस्नेहेत्यर्धं । मया यकृतं तदिदं भर्तृस्नेहपरीतेनैव कृतमित्यर्थः ॥ २२ ॥

****

**आज्ञापय यथातत्त्वं वक्ष्यस्यरिनिषूदन ।**

**तत्करिष्याम्यहं वीर गतानृण्येन चेतसा ॥ २३ ॥**

**संतुष्टस्तेन वाक्येन रावणस्तस्य सारथेः ।**

**प्रशस्यैनं बहुविधं युद्धलुब्धोऽब्रवीदिदम् ॥ २४ ॥**

यथातत्त्वं यत् कार्यस्वरूपं वक्ष्यसि तत्तथा गतानृण्येन आनृण्यं गतेन आनृण्यं कर्तव्यमिति कृतसंकल्पेन चेतसा मनसा । करिष्यामि ॥ २३-२४ ॥

****

**रथं शीघ्रमिमं सूत राघवाभिमुखं कुरु ।**

**नाहत्वा समरे शत्रून्निवर्तिष्यति रावणः ॥ २५ ॥**

**एवमुक्त्वा ततस्तुष्टो रावणो राक्षसेश्वरः ।**

**ददौ तस्मै शुभं ह्येकं हस्तामरणमुत्तमम् ॥ २६ ॥**

**श्रुत्वा रावणवाक्यं तु सारथिः संन्यवर्तत ॥ २७ ॥**

निवर्तिष्यति निवर्तिष्यते ॥ २५–२७ ॥

****

**ततो द्रुतं रावणवाक्यचोदितः प्रचोदयामास हयान्स सारथिः ।**

**स राक्षसेन्द्रस्य ततो महारथः क्षणेन रामस्य रणाग्रतोऽभवत् ॥ २८ ॥**

महांश्चासौ रथश्च महारथ इति विग्रहः ॥ २८ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे पडुत्तरशततमः सर्गः ॥ १०६ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने षडुत्तरशततमः सर्गः ॥ १०६ ॥**
