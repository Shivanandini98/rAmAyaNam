+++
title = "०९६ कपिभिः सह रावणयुद्धम्"
title_english = "096 Sugreeva kills Virupaksha"

+++
**श्रीमद्रामायणे वाल्मीकीये आदिकाव्ये युद्धकाण्डे षण्णवतितमः सर्गः**

राक्षसीगणविलापश्रवणरुष्टेनरावणेन राक्षसान्प्रतिसंनाहनचोदनपूर्वकं स्वप्रतापप्रशंस -नेन रामादिवधप्रतिज्ञानम् ॥ १ ॥ तथा महापार्श्वादिभिःसह रथाधिरोहणेनरणधरणिंगतेनतेन बाणगणैर्वानरगणविदारणम् ॥ २ ॥

**आर्तानां राक्षसीनां तु लङ्कायां वै कुले कुले ।**

**रावणः करुणं शब्दं शुश्राव परिदेवितम् ॥ १ ॥**

**स तु दीर्घं विनिश्वस मुहूर्तं ध्यानमास्थितः ।**

**बभूव परमक्रुद्धो रावणो भीमदर्शनः ॥ २ ॥**

अथ रावणिनिर्याणं – आर्तानामित्यादि । परिदेवितं परिदेवितरूपं शब्दं ॥ १-२ ॥

****

**संदश्य दशनैरोष्ठं क्रोधसंरक्तलोचनः ।**

**राक्षसैरपि दुर्दर्शः कालाग्निरिव मूर्च्छितः ॥ ३ ॥**

**उवाच च समीपस्थान्राक्षसान्राक्षसेश्वरः ।**

**भयाव्यक्तकथस्तत्र निर्दहन्निव चक्षुषा ॥ ४ ॥**

**महोदरमहापार्श्वों विरूपाक्षं च राक्षसम् ।**

**शीघ्रं वदत सैन्यानि निर्यातेति ममाज्ञया ॥ ५ ॥**

**तस्य तद्वचनं श्रुत्वा राक्षसास्ते भयार्दिताः ।**

**चोदयामासुरव्यग्रान्राक्षसांस्तान्नृपाज्ञया ॥ ६ ॥**

**ते तु सर्वे तथेत्युक्त्वा राक्षसा घोरदर्शनाः ।**

**कृतस्वस्त्ययनाः सर्वे रणायाभिमुखा ययुः ॥ ७ ॥**

**प्रतिपूज्य यथान्यायं रावणं ते निशाचराः ।**

**तस्थुः प्राञ्जलयः सर्वे भर्तुर्विजयकाङ्क्षिणः ॥ ८ ॥**

संदृश्येत्यादिश्लोकत्रयमेकान्वयं ॥ मूर्च्छितः अभिवृद्धः, कालाग्निरिव स्थितः । भयाव्यक्तकथः भयादव्यक्तवचनः । ममाज्ञया वदतेत्युवाचेत्यन्वयः । इमौ महोदरमहापार्श्वौ सचिवौ । पूर्वहतौ तु मत्तप्रमत्तापरपर्यायौ । रावणभ्रातरौ ॥ ३-८ ॥

****

**अथोवाच प्रहस्यैतान्रावणः क्रोधमूर्च्छितः ।**

**महोदरमहापार्श्वौ विरूपाक्षं च राक्षसम् ॥ ९**

**अद्य बाणैर्धनुर्मुक्तैर्युगान्तादित्यसन्निभैः ।**

**राघवं लक्ष्मणं चैव नेष्यामि यमसादनम् ॥ १० ॥**

प्रहस्येति । शत्रुषु तृणीकारात् ॥ ९-१० ॥

****

**खरस्य कुम्भकर्णस्य प्रहस्तेन्द्रजितोस्तथा ।**

**करिष्यामि प्रतीकारमद्य शत्रुवधादहम् ॥ ११ ॥**

**नैवान्तरिक्षं न दिशो न नद्यो नापि सागराः ।**

**प्रकाशत्वं गमिष्यन्ति मद्बाणजलदावृताः ॥ १२ ॥**

**अद्य वानरमुख्यानां तानि यूथानि भागशः ।**

**धनुषा शरजालेन विधमिष्यामि पत्रिणा ॥ १३ ॥**

**अद्य वानरसैन्यानि रथेन पवनौजसा ।**

**धनुःसमुद्रादुद्भूतैर्मथिष्यामि शरोर्मिभिः ॥ १४ ॥**

खरस्येत्यादिषु वधस्येति शेषः ॥ ११-१४ ॥

****

**आकोशपद्मवक्त्राणि पद्मकेसरवर्चसाम् ।**

**अद्य यूथतटाकानि गजवत्प्रमथाम्यहम् ॥ १५ ॥**

**सशरैरद्य वदनैः सङ्ख्ये वानरयूथपाः ।**

**मण्डयिष्यन्ति वसुधां सनालैरिव पङ्कजैः ॥ १६ ॥**

**अद्य युद्धप्रचण्डानां हरीणां द्रुमयोधिनाम् ।**

**मुक्तेनैकेषुणा युद्धे भेत्स्यामि च शतं शतम् ॥ १७ ॥**

**हतो भर्ता हतो भ्राता यासां च तनया हताः ।**

**वधेनाद्य रिपोस्तासां करोम्यस्रप्रमार्जनम् ॥ १८ ॥**

आकोशपद्मवक्त्राणि ईषद्विकसितपद्मभूतवक्त्राणि । पद्मकेसरवर्चसां बानराणामिति शेषः । प्रमथामि प्रमथ्नामि । श्राभाव आर्षः ॥ १५–१८ ॥

****

**अद्य मद्बाणनिर्भिन्नैः प्रकीर्णैर्गतचेतनैः ।**

**करोमि वानरैर्युद्धे यत्नावेक्ष्यतलां महीम् ॥ १९ ॥**

**अद्य गोमायवो गृध्रा ये च मांसाशिनोऽपरे ।**

**सर्वांस्तांस्तर्पयिष्यामि शत्रुमांसैः शरार्पितैः ॥ २० ॥**

गतचेतनैः गतप्राणैः । यत्नावेक्ष्यतलामिति । नैरन्ध्र्येण भूमौ वानरान्पातयिष्यामीत्यर्थः ॥ १९-२० ॥

****

**कल्प्यतां मे रथः शीघ्रं क्षिप्रमानीयतां धनुः ।**

**अनुप्रयान्तु मां सर्वे येऽवशिष्टा निशाचराः ॥ २१ ॥**

**तस्य तद्वचनं श्रुत्वा महापार्श्वोब्रवीद्वचः ।**

**बलाध्यक्षान्स्थितांस्तत्र बलं संत्वर्यतामिति ॥ २२ ॥**

कल्प्यतां आकल्प्यतां । अलंक्रियतामित्यर्थः ॥ २१-२२ ॥

****

**\[बलाध्यक्षस्य तच्छ्रुत्वा महापार्श्वस्य भाषितम् ॥** **\]**

**बलाध्यक्षास्तु संरब्धा राक्षसांस्तागृहाद्गृहात् ॥**

**चोदयन्तः परिययुर्लङ्कायां तु महाबलाः ॥ २३ ॥**

संरब्धा इति । पुनः पुनराह्वानेप्यनागमनात्कुपिताइत्यर्थः । परिययुः प्रतिरथ्यं ययुरित्यर्थः ॥ २३ ॥

****

**ततो मुहूर्तान्निष्पेतू राक्षसा भीमदर्शनाः ।**

**नर्दन्तो भीमवदना नानाप्रहरणैर्भुजैः ॥ २४ ॥**

**असिभिः पट्टिशैः शूलैर्गदाभिर्मुसलैहुलैः ।**

**शक्तिभिस्तीक्ष्णधाराभिर्महद्भिः कूटमुद्गरैः ॥ २५ ॥**

**यष्टिभिर्विमलैश्चक्रैर्निशितैश्च परश्वधैः ।**

**भिण्डिपालैः शतघ्नीभिरन्यैश्चापि वरायुधैः ॥ २६ ॥**

तत इत्यादिश्लोकत्रयमेकान्वयं । हुलैः द्विफलपत्राग्रायुधविशेषैः । हुलं द्विफलपत्रा इति वैजयन्ती । भुजैरित्याद्युपलक्षणे तृतीया ॥ २४-२६ ॥

****

**अथानयद्बलाध्यक्षः सत्वरो रावणाज्ञया ।**

**\[ रथानां नियुतं साग्रं नागानां नियुतत्रयम् ॥ २७ ॥**

**अश्वानां पष्टिकोट्यस्तु खरोष्ट्राणां तथैव च ।**

**पदातयस्त्वसंख्याता जग्मुस्ते राजशासनात् ।**

**बलाध्यक्षाश्च संस्थाप्य राज्ञः सेनां पुरस्स्थिताम् ॥ २८ ॥**

**एतस्मिन्नन्तरे सूतः स्थापयामास तं रथम् ।**

**दिव्यास्रवरसंपन्नं नानालङ्कारभूषितम् ॥ २९ ॥**

**नानायुधसमाकीर्णं किङ्किणीजालसंयुतम् ।**

**नानारत्नपरिक्षिप्तं रत्नस्तंभैर्विराजितम् ॥ ३० ॥**

**जांबूनदमयैश्चैव सहस्रकलशैर्वृतम् ।**

**तं दृष्ट्वा राक्षसास्सर्वे विस्मयं परमं गताः ॥ ३१ ॥**

**तं दृष्ट्वा सहसोत्थाय रावणो राक्षसेश्वरः ।**

**कोटिसूर्यप्रतीकाशं ज्वलन्तमिव पावकम् ॥ \]**

**द्रुतं सूतसमायुक्तं युक्ताष्टतुरगं रथम् ॥ ३२ ॥**

अथानयद्बलाध्यक्षः सर्वतो रावणाज्ञया । द्रुतं सूतसमायुक्तं युक्ताष्टतुरगं रथंमिति पाठः ॥ २७-३२ ॥

****

**आरुरोह रथं भीमो दीप्यमानं स्वतेजसा ॥ ३३ ॥**

आरुरोहेत्यर्धमेकं वाक्यं ॥ भीमः रावणः ॥ ३३ ॥

****

**ततः प्रयातः सहसा राक्षसैर्बहुभिर्वृतः ।**

**रावणः सत्वगाम्भीर्याद्दारयन्निव मेदिनीम् ॥ ३४ ॥**

**\[ ततश्चासीन्महानादस्तूर्याणां च ततस्ततः ।**

**मृदङ्गैः पटहैः शङ्गैः कलहैः सह रक्षसाम् ॥ ३५ ॥**

**आगतो रक्षसां राजा छत्रचामरसंयुतः ।**

**सीतापहारी दुवृत्तो ब्रह्मघ्नो देवकण्टकः ।**

**योद्धुं रघुवरेणेति शुश्रुवे कलहध्वनिः ॥ ३६ ॥**

**तेन नादेन महता पृथिवी समकंपत ।**

**तं शब्दं सहसा श्रुत्वा वानरा दुद्रुवुर्भयात् ॥ ३७ ॥**

**रावणस्तु महाबाहुः सचिवैः परिवारितः ।**

**आजगाम महातेजा जयाय विजयं प्रति ॥ ३८ ॥\]**

**रावणेनाभ्यनुज्ञातौ महापार्श्वमहोदरौ ।**

**विरूपाक्षश्च दुर्धर्षो स्थानारुरुहुस्तदा ॥ ३९ ॥**

**ते तु हृष्टा विनर्दन्तो भिन्दन्त इव मेदिनीम् ।**

**नादं घोरं विमुञ्चन्तो निर्ययुर्जयकाङ्क्षिणः ॥ ४० ॥**

**ततो युद्धाय तेजस्वी रक्षोगणवलैर्वृतः ।**

**निर्ययावुद्यतधनुः कालान्तकयमोपमः ॥ ४१ ॥**

सत्त्वगाम्भीर्यात् बलातिशयात् ॥ ३४-४१ ॥

****

**ततः प्रजवनाश्वेन रथेन स महारथः ।**

**द्वारेण निर्ययौ तेन यत्र तौ रामलक्ष्मणौ ॥ ४२ ॥**

द्वारेणेति । उत्तरद्वारेणेत्यर्थः ॥ ४२ ॥

****

**ततो नष्टप्रभः सूर्यो दिशश्च तिमिरावृताः ।**

**द्विजाश्च नेदुर्घोराश्च संचचालेव मेदिनी ॥ ४३ ॥**

**ववर्ष रुधिरं देवश्चेस्खलुस्तुरगाः पथि ।**

**ध्वजाग्रे न्यपतद्गृध्रो विनेदुश्चाशिवं शिवाः ॥ ४४ ॥**

**नयनं चास्फुरद्वामं सव्यो बाहुरकम्पत ।**

**विवर्णं वदनं चासीत्किंचिदभ्रश्यत स्वरः ॥ ४५ ॥**

ततो नष्टप्रभ इत्यादिश्लोकचतुष्टयमेकान्वयं ॥ ४३ – ४५ ॥

****

**ततो निष्पततो युद्धे दशग्रीवस्य रक्षसः ।**

**रणे निधनशंसीनि रूपाण्येतानि जज्ञिरे ॥ ४६ ॥**

**अन्तरिक्षात्पपातोल्का निर्धातसमनिस्स्वना ।**

**विनेदुरशिवा गृध्रा वायसैरनुनादिताः ॥ ४७ ॥**

**एतानचिन्तयन्घोरानुत्पातान्समुपस्थितान् ।**

**निर्ययौ रावणो मोहाद्वधार्थी कालचोदितः ॥ ४८ ॥**

**तेषां तु रथघोषेण राक्षसानां महात्मनाम् ।**

**वानराणामपि चमूर्युद्धायैवाभ्यवर्तत ॥ ४९ ॥**

रूपाणि दुर्निमित्तरूपाणि । ततः अनन्तरं । ततः उत्तरद्वारात् । निष्पततः निष्क्रमतः । सूर्यनष्टप्रभत्वादीनि रूपाणि जज्ञिर इतिसंबन्धः ॥ ४६-४९ ॥

****

**तेषां तु तुमुलं युद्धं बभूव कपिरक्षसाम् ।**

**अन्योन्यमाह्वयानानां क्रुद्धानां जयमिच्छताम् ॥ ५० ॥**

**ततः कुद्धो दशग्रीवः शरैः काञ्चनभूषणैः ।**

**वानराणामनीकेषु चकार कदनं महत् ॥ ५१ ॥**

आह्वयानानां आह्वयमानानां स्पर्धया आह्वयतां । आगमशासनस्यानित्य -त्वान्मुगागमाभावः ॥ ५०–५१ ॥

****

**निकृत्तशिरसः केचिद्रावणेन वलीमुखाः ।**

**केचिद्विच्छिन्नहृदयाः केचिच्छ्रोत्रविवर्जिताः ॥ ५२ ॥**

**निरुच्छ्वासा हताः केचित्केचिरपार्श्वेषु दारिताः ।**

**केचिद्विभिन्नशिरसः केचिच्चक्षु र्विवर्जिताः ॥५३॥**

**दशाननः क्रोधविवृत्तनेत्रो यतो यतोऽभ्येति रथेन संख्ये ।**

**ततस्ततस्तस्य शरप्रवेगं सोढुं न शेकुर्हरिपुङ्गवास्ते ॥ ५४ ॥**

निकृत्तशिरस इत्यादिश्लोकद्वयं ॥ ५२–५४ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे षण्णवतितमः सर्गः ॥ ९६ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने षण्णवतितमः सर्गः ॥ ९६ ॥**
