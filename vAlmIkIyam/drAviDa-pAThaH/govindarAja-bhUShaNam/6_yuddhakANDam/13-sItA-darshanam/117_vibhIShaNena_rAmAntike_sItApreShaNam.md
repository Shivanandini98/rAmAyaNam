+++
title = "११७ विभीषणेन रामान्तिके सीताप्रेषणम्"
title_english = "117 Gods reach Lanka and approach Rama"

+++
**श्रीमद्रामायणे वाल्मीकीये आदिकाव्ये युद्धकाण्डे सप्तदशोत्तरशततमः सर्गः**

हनुमन्मुखात्सीतायाः स्वमुखावलोकनाभिलाषंनिवेदितेनरामेण विभीषणंप्रति स्नातालंकृतायाः सीतायाः स्वसमीपनयनचोदना ॥ १ ॥ विभीषणेन सीतायाः शिबिकारोपणेनरामसमीपप्रापणावसरे सरणिगतवानरगणदूरापसारणे तंप्रतिरामेण सरोषोपालम्भं पादचारेणसीतानयनचोदना ॥ २ ॥ तथासमागतयासीतया सुहृद्गणमध्यगत श्रीरामचन्द्रमुखावलोकनेन हर्षाधिगमः ॥ ३ ॥

****

**स उवाच महाप्राज्ञमभिगम्य लवङ्गमः ।**

**रामं वचनमर्थज्ञो वरं सर्वधनुष्मताम् ॥ १ ॥**

अथ सीतानयनं स उवाचेत्यादि ॥ १ ॥

****

**यन्निमित्तोऽयमारम्भः कर्मणां च फलोदयः ।**

**तां देवीं शोकसंतप्तां मैथिलीं द्रष्टुमर्हसि ॥ २ ॥**

**सा हि शोकसमाविष्टा बाष्पपर्याकुलेक्षणा ।**

**मैथिली विजयं श्रुत्वा तव हर्षमुपागमत् ॥ ३ ॥**

आरम्भः उद्योगः । कर्मणां सेतुबन्धादिव्यापाराणां । फलोदयः रावणविजयश्च यन्निमित्तः यस्याः सीताया लाभार्थः । तां द्रष्टुमर्हसि ॥ २ – ३ ॥

**पूर्वकात्प्रत्ययाच्चाहमुक्तो विश्वस्तया तया ।**

**भर्तारं द्रष्टुमिच्छामि कृतार्थं सहलक्ष्मणम् ॥ ४ ॥**

पूर्वकात् पूर्वोत्पन्नात् । प्रत्ययात् विश्वासात् ॥ ४ ॥

****

**एवमुक्तो हनुमता रामो धर्मभृतां वरः ।**

**अगच्छत्सहसा ध्यानमीषद्वाष्पपरिप्लुतः ॥ ५ ॥**

रामः ईषद्वाष्पपरिप्लुतः सन् सहसा ध्यानमागच्छत् । रावणभवनोषितसीतापरिग्रहे महान् लोकापवादो भवेत् निर्दोषायास्तस्याः परित्यागे महान् दोषः स्यादित्येवं कार्यदौरथ्यात् किं कर्तव्यमिति चिन्तयामासेत्यर्थः ॥ ५ ॥

****

**दीर्घमुष्णं विनिश्वस्य मेदिनीमवलोकयन् ।**

**उवाच मेघसंकाशं विभीषणमुपस्थितम् ॥ ६ ॥**

निःश्वासदैर्येण चिन्तादैर्घ्यं गृह्यते । औष्ण्येन कथं क्लिष्टां तां पुनः क्लेशयिष्यामीत्यन्तस्तापो व्यज्यते । भूमिं समवलोकयन्निति चिन्तापारवश्याभिनयः । मेघसंकाशमित्यनेन सीतानयने कृतत्वरत्वमुच्यते ॥ ६ ॥

****

**दिव्याङ्गरागां वैदेहीं दिव्याभरणभूषिताम् ।**

**इह सीतां शिरस्नातामुपस्थापय मा चिरम् ॥ ७ ॥**

दिव्याङ्गरागामिति । अलंकृत्यानयनादेशः उत्तरकालिकपरुषभाषणार्हताप्रतिपादनाय । नहि तादृशदशापन्नां दीनां परुषं भाषितुं युज्यते । तच्च तस्या न परित्यागार्थं किंतु चतुर्मुखादिदेवतामुखेन तस्याः पातिव्रत्यं ख्यापयितुं । मा चिरं बिलम्बो न कार्य इत्यर्थः ॥ ७ ॥

**एवमुक्तस्तु रामेण त्वरमाणो विभीषणः ।**

**प्रविश्यान्तःपुरं सीतां स्वाभिः स्त्रीभिरचोदयत् ॥ ८ ॥**

**\[ ततः सीतां महाभागां दृष्ट्वोवाच विभीषणः ।**

**मूर्ध्नि बद्धाञ्जलिः श्रीमान्विनीतो राक्षसेश्वरः ॥ ९ ॥\]**

**दिव्याङ्गरागा वैदेहि दिव्याभरणभूषिता ।**

**यानमारोह भद्रं ते भर्ता त्वां द्रष्टुमिच्छति ॥ १० ॥**

**एवमुक्ता तु वैदेही प्रत्युवाच विभीषणम् ।**

**अस्त्राता द्रष्टुमिच्छामि भर्तारं राक्षसाधिप ॥ ११ ॥**

एवमित्यादिश्लोकद्वयमेकान्वयं । स्वाभिः स्त्रीभिरचोदयत् निजस्त्रीमुखेनाचोदयत् ॥ ८-११ ॥

****

**तस्यास्तद्वचनं श्रुत्वा प्रत्युवाच विभीषणः ।**

**यदाह राजा भर्ता ते तत्तथा कर्तुमर्हसि ॥ १२ ॥**

प्रत्युवाच स्त्रीमुखेनेति शेषः । यथानियोगं कर्तव्यत्वे हेतुद्वयम् – राजा भर्तेति ॥ १२ ॥

****

**तस्य तद्वचनं श्रुत्वा मैथिली भर्तृदेवता ।**

**भर्तृभक्तिव्रता साध्वी तथेति प्रत्यभाषत ॥ १३ ॥**

**ततः सीतां शिरःस्नातां युवतीभिरलंकृताम् ।**

**महार्हाभरणोपेतां महार्हाम्बरधारिणीम् ॥ १४ ॥**

**आरोग्य शिबिकां दीप्तों परार्ध्याम्बरसंवृताम् ।**

**रक्षोभिर्बहुभिर्गुप्तामाजहार विभीषणः ॥ १५ ॥**

अङ्गीकारेहेतुद्वयं भर्तृदेवता भर्तृभक्तिप्रतेति ॥ १३ – १५ ॥

****

**सोभिगम्य महात्मानं ज्ञात्वाऽपि ध्यानमास्थितम् ।**

**प्रणतश्च प्रहृष्टश्च प्राप्तां सीतां न्यवेदयत् ॥ १६ ॥**

ज्ञात्वापि विभीषणागमनं विदित्वापि । अनेन चिन्तानुवृत्तिरुक्ता ॥ १६ ॥

****

**तामागतामुपश्रुत्य रक्षोगृहचिरोषिताम् ।**

**हर्षो दैन्यं च रोषश्च त्रयं राघवमाविशत् ॥ १७ ॥**

तामिति । रावणवधपूर्वकसीतागमेन हर्षः । रावणभवनोषितत्वेन दैन्यं रोषश्च । अत्र रोषो भाविशपथोपयोगित्वादारोपित इति द्रष्टव्यं ॥ १७ ॥

****

**ततः पार्श्वगतं दृष्ट्वा सविमर्शं विचारयन् ।**

**विभीषणमिदं वाक्यमहृष्टं राघवोऽब्रवीत् ॥ १८ ॥**

**राक्षसाधिपते सौम्य नित्यं मद्विजये रत ।**

**वैदेही सन्निकर्षं मे शीघ्रं समुपगच्छतु ॥ १९ ॥**

सविमर्शं विचारयन् सवितर्क चिन्तयन् । अष्टमिति क्रियाविशेषणं शेषणं वा ॥ १८-१९ ॥

****

**स तद्वचनमाज्ञाय राघवस्य विभीषणः ।**

**तूर्णमुत्सारणे यत्नं कारयामास सर्वतः ॥ २० ॥**

उत्सारणे जननिवारणे ॥ २० ॥

****

**कञ्चुकोष्णीषिणस्तत्र वेत्रजर्जरपाणयः ।**

**उत्सारयन्तः पुरुषाः समन्तात्परिचक्रमुः ॥ २१ ॥**

कञ्चुकेति । कञ्चुकं वारबाणं । उष्णीषं शिरोवेष्टनं । वेत्रेण जर्जराः सदावलम्बनजनितपारुष्याः पाणयो येषां ते ॥ २१ ॥

****

**ऋक्षाणां वानराणां च राक्षसानां च सर्वशः ।**

**वृन्दान्युत्सार्यमाणानि दूरमुत्ससृजुस्तदा ॥ २२ ॥**

उत्ससृजुः अपचक्रमुः ॥ २२ ॥

****

**तेषामुत्सार्यमाणानां सर्वेषां ध्वनिरुत्थितः ।**

**वायुनोद्वर्तमानस्य सागरस्येव निस्स्वनः ॥ २३ ॥**

उद्वर्तमानस्य उज्जृम्भमाणस्य ॥ २३ ॥

****

**उत्सार्यमाणांस्तान्दृष्ट्वा समन्ताज्जातसंभ्रमान् ।**

**दाक्षिण्यात्तदमर्षाच्च वारयामास राघवः ॥ २४ ॥**

दाक्षिण्यात् वानरेषुदाक्षिण्यात् । अमर्षात् उत्सारणासहनात् ॥ २४ ॥

****

**संरब्धश्चाब्रवीद्रामश्चक्षुषा प्रदहन्निव ॥**

**विभीषणं महाप्राज्ञं सोपालम्भमिदं वचः ॥ २५ ॥**

**किमर्थं मामनादृत्य क्लिश्यतेऽयं त्वया जनः ।**

**निवर्तयैनमुद्योगं जनोऽयं स्वजनो मम ॥ २६ ॥**

चक्षुषा प्रदहन्निवेति लोचनाभ्यां पिबन्निवेत्युक्तादरपात्रभूतस्य विभीषणस्यैवं विधदर्शनविषयताकरणं स्वजननिग्रहासहिष्णुत्वात् । सीताविषयसमारोपितरोषविशेषाद्वा ॥ २५-२६ ॥

****

****

**न गृहाणि न वस्त्राणि न प्राकारास्तिरस्क्रियाः ।**

**नेदृशा राजसत्कारा वृत्तमावरणं स्त्रियाः ॥ २७ ॥**

तिरस्क्रियाः तिरस्करिण्यः । राजसत्काराः उत्सारणादिकं । वृतं आचारः ॥ २७ ॥

****

**व्यसनेषु न कृच्छ्रेषु न युद्धेषु स्वयंवरे ।**

**न क्रतौ न विवाहे च दर्शनं दुष्यति स्त्रियाः ॥ २८ ॥**

व्यसनेषु इष्टजनवियोगेषु । कृच्छ्रेषु राज्यक्षोभादिषु । युद्धे युद्धभूमौ ॥ २८ ॥

****

**सैषा युद्धगता चैव कृच्छ्रे च महति स्थिता ।**

**दर्शनेऽस्या न दोषः स्यान्मत्समीपे विशेषतः ॥ २९ ॥**

**\[ विसृज्य शिबिकां तस्मात्पद्भ्यामेवापसर्पतु ।**

**समीपे मम वैदेहीं पश्यन्त्वेते वनौकसः \] ॥ ३० ॥**

**तदानय समीपं मे शीघ्रमेनां विभीषण ।**

**सीता पश्यतु मामेषा सुहृद्गणवृतं स्थितम् ॥ ३१ ॥**

कृच्छ्रे वक्ष्यमाणाग्निप्रवेशे ॥ २९ – ३१ ॥

****

**एवमुक्तस्तु रामेण सविमर्शो विभीषणः ।**

**रामस्योपानयत्सीतां सन्निकर्षं विनीतवत् ॥ ३२ ॥**

**ततो लक्ष्मणसुग्रीवौ हनुमांच प्लवङ्गमः ।**

**निशम्य वाक्यं रामस्य बभूवुर्व्यथिता भृशम् ॥ ३३ ॥**

सविमर्शः कृच्छ्रशब्दप्रयोगात्साशङ्कः ॥ ३२-३३ ॥

****

**कलत्रनिरपेक्षैश्च इङ्गितैरस्य दारुणैः ।**

**अप्रीतमिव सीतायां तर्कयन्ति स्म राघवम् ॥ ३४ ॥**

व्यथायां हेतुमाह—कलत्रेति ॥ ३४ ॥

****

**लज्जया त्ववलीयन्ती स्वेषु गात्रेषु मैथिली ।**

**विभीषणेनानुगता भर्तारं साऽभ्यवर्तत ॥ ३५ ॥**

**सा वस्त्रसंरुद्धमुखी लज्जया जनसंसदि ।**

**रुरोदासाद्य भर्तारमार्यपुत्रेति भाषिणी ॥ ३६ ॥**

अवलीयन्ती संकुचन्ती ॥ ३५-३६ ॥

****

**विस्मयाच्च प्रहर्षाच्च स्नेहाच्च पतिदेवता ।**

**उदैक्षत मुखं भर्तुः सौम्यं सौम्यतरानना ॥ ३७ ॥**

विस्मयात् अघटितरामपुनदर्शनाद्विस्मयः । प्रियस्य दर्शनेन प्रहर्षः । स्नेहः स्वाभाविकः । उदीक्षणकालिकमुखप्रसादमाह – सौम्येति ॥ ३७ ॥

****

**अथ समपनुदून्मनःक्लमं सा सुचिरमदृष्टमुदीक्ष्य वै प्रियस्य ।**

**वदनमुदितपूर्णचन्द्रकान्तं विमलशशाङ्कनिभानना तदानीम् ॥ ३८ ॥**

उदितपूर्णचन्द्रेत्यनेन कोपरक्तत्वमुक्तं । विमलशशाङ्केत्यनेन उत्तरकालिकक्षयः सूच्यते ॥ ३८ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्तदशोत्तरशततमः सर्गः ॥ ११७ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने सप्तदशोत्तरशततमः सर्गः ॥ ११७ ॥**
