+++
title = "०४९ राम-विभीषणसंवादः"
title_english = "049 Vibhishana approaches Rama"

+++
**श्रीमद्रामायणे वाल्मीकीये आदिकाव्ये युद्धकाण्डे एकोनपञ्चाशः सर्गः**

नागपाशबद्धेनापिदिष्ट्याप्रबुद्धेनरामेण लक्ष्मणदुरवस्थावलोकनेनतस्य चरमावस्था -शङ्कया तंप्रतिशोचनपूर्वकंबहुधा विलापः ॥ १ ॥

**घोरेण शरबन्धेन बद्धौ दशरथात्मजौ ।**

**निश्वसन्तौ यथा नागौ शयानौ रुधिरोक्षितौ ॥ १ ॥**

**सर्वे ते वानरश्रेष्ठाः ससुग्रीवा महाबलाः ।**

**परिवार्य महात्मानौ तस्थुः शोकपरिप्लुताः ॥ २ ॥**

अथ रामप्रबोधनमेकोनपञ्चाशे – घोरेणेत्यादिश्लोकद्वयमेकान्वयं ॥ नागौ यथा नागाविव निश्वसन्तावित्यन्वयः । शोकपरिप्लुताः शोकपूर्णाः ॥ १-२ ॥

****

**एतस्मिन्नन्तरे रामः प्रत्यबुध्यत वीर्यवान् ।**

**स्थिरत्वात्सत्त्वयोगाच्च शरैः संदानितोपि सन् ॥ ३ ॥**

स्थिरत्वात् धीरत्वात् । सत्त्वयोगात् बलयोगात् । संदानितोपि बद्धोपि । बद्धे संदानितं मूतं इत्यमरः ॥ ३ ॥

****

**ततो दृष्ट्वा सरुधिरं विषण्णं गाढमर्पितम् ।**

**भ्रातरं दीनवदनं पर्यदेवयदातुरः॥ ४ ॥**

अर्पितं शरैरिति शेषः ॥ ४ ॥

****

**किंनु मे सीतया कार्यं किं कार्य जीवितेन वा ।**

**शयानं योऽद्य पश्यामि भ्रातरं युधि निर्जितम् ॥ ५ ॥**

**शक्या सीतासमा नारी मर्त्यलोके विचिन्वता ।**

**न लक्ष्मणसमो भ्राता सचिवः सांपरायिकः ॥ ६ ॥**

किं त्वित्यादिश्लोकद्वयं ॥ विचिन्वता मयेति शेषः । सचिवः सहायः । साम्परायिकः युद्धे साधुः । युद्धाययोः सम्परायः इत्यमरः ॥ ५-६ ॥

****

**परित्यक्ष्याम्यहं प्राणं वानराणां तु पश्यताम् ।**

**यदि पञ्चत्वमापन्नः सुमित्रानन्दवर्धनः ॥ ७ ॥**

पञ्चत्वं मृतिं ॥ ७ ॥

****

**किंनु वक्ष्याभि कौसल्यां मातरं किंतु कैकयीम् ।**

**कथमम्बां सुमित्रां च पुत्रदर्शनलालसाम् ॥ ८ ॥**

**विवत्सां वेपमानां च क्रोशेन्तीं कुररीमिव ।**

**कथमाश्वासयिष्यामि यदा यास्यामि तं विना ॥ ९ ॥**

किं न्वित्यादिश्लोकद्वयमेकान्वयं । अहं तं लक्ष्मणं विना अयोध्यां यदा यास्यामि तदा कौसल्यां कैकयीं च किं वक्ष्यामि । सुमित्रां कथमा- श्वासयिष्यामि ॥ ८-९ ॥

****

**कथं वक्ष्यामि शत्रुघ्नं भरतं च यशस्विनम् ॥ १० ॥**

कथमित्यर्धं ॥ यशस्विनमित्यनेन तद्यशो मया न लब्धमिति खिद्यति ॥ १० ॥

****

**मया सह वनं यातो बिना तेन गतः पुनः ।**

**उपालम्भं न शक्ष्यामि सोढुं बत सुमित्रया ॥ ११ ॥**

यो मया सह वनं यातः तेन विनाऽयोध्यां गतोहं सुमित्रया कृतमुपालम्भं उक्तप्रकारं सोढुं कथं शक्ष्यामि ॥ ११ ॥

****

**इहैव देहं त्यक्ष्यामि न हि जीवितुमुत्सहे ॥ १२ ॥**

इहैवेत्यर्थं ॥ १२ ॥

****

**धिङ्मां दुष्कृतकर्माणमनार्यं यत्कृते ह्यसौ ।**

**लक्ष्मणः पतितः शेते शरतल्पे गतासुवत् ॥ १३ ॥**

दुष्कृतकर्माणं । लक्ष्मणवनानयनमेव दुष्कृतं कर्म ॥ १३ ॥

****

**त्वं नित्यं स विषण्णं मामाश्वासयसि लक्ष्मण ।**

**गतासुर्नाद्य शक्नोषि मामार्तमभिभाषितुम् ॥ १४ ॥**

**येनाद्य निहता युद्धे राक्षसा विनिपातिताः ।**

**तस्यामेव क्षितौ वीरः स शेते निहतः परैः ॥ १५ ॥**

स त्वमित्यन्वयः ॥ १४-१५ ॥

****

**शयानः शरतल्पेऽस्मिन्स्वंशोणितपरिप्लुतः ।**

**शरजालैश्चितो भाति भास्करोस्तमिव व्रजन् ॥ १६ ॥**

शयान इति । अयमिति शेषः । अत्र शरतल्पस्थानीयोस्तगिरिः । शरस्थाने किरणाः । शोणितस्थाने रक्तवर्णत्वं ॥ १६ ॥

****

**बाणाभिहतमर्मत्वान्न शक्नोत्यभिभाषितुम् ।**

**रुजा चाब्रुवतोप्यस्य दृष्टिरागेण सूच्यते ॥ १७ ॥**

रुजा व्यथा । दृष्टिरागेण वीक्षणप्रेम्णा ॥ १७ ॥

****

**यथैव मां वनं यान्तमनुयातो महाद्युतिः ।**

**अहमप्यनुयास्यामि तथैवैनं यमक्षयम् ॥ १८ ॥**

**इष्टबन्धुजनो नित्यं मां च नित्यमनुव्रतः ।**

**इमामद्य गतोऽवस्थां ममानार्यस्य दुर्नयैः ॥ १९ ॥**

तथैव तेन प्रकारेण । मात्रादिस्नेहमविचार्येत्यर्थः । यमक्षयमित्यत्रापि यान्तमित्यनुषज्यते ॥ १८-१९ ॥

****

**सुरुष्टेनापि वीरेण लक्ष्मणेन न संस्मरे ।**

**परुषं विप्रियं वाऽपि श्रावितं तु कदाचन ॥ २० ॥**

विप्रियं अहितं । सुरुष्टेनापि लक्ष्मणेन श्रावितं विप्रियं परुषं वाक्यं न स्मरामीत्यर्थः ॥ २० ॥

****

**विससर्जेकवेगेन पञ्चबाणशतानि यः ।**

**इष्वस्त्रेष्वधिकस्तस्मात्कार्तवीर्याच्च लक्ष्मणः ॥ २१ ॥**

यः कार्तवीर्यः सहस्रबाहुः एकेन वेगेन एकप्रयत्नेन । यावता कालेन पञ्चबाणशतानि विससर्ज प्रायुङ्क । द्विभुजोप्ययं लक्ष्मणः तावतैव कालेन तावतो बाणान् विसृजन् । इष्वस्त्रेषु विषये तस्मात्कार्तवीर्यादधिक इत्यर्थः ॥ २१ ॥

****

**अस्त्रैरस्त्राणि यो हन्याच्छक्रस्यापि महात्मनः ।**

**सोऽयमुर्व्यां हतः शेते महार्हशयनोचितः ॥ २२ ॥**

हन्यात् हन्तुं शक्तः । शकि लिङ् ॥ २२ ॥

****

**यन्मया न कृतो राजा राक्षसानां विभीषणः ।**

**तच्च मिथ्या प्रलप्तं मां प्रवक्ष्यति न संशयः ॥ २३ ॥**

यत् यस्मात् विभीषणो राक्षासानां राजा न कृतः । तस्मात् मिथ्याप्रलप्तं राजानं त्वां करिष्यामीति मिथ्या प्रलपितं मां प्रधक्ष्यति । दहतीत्यर्थः । आश्रुतकार्यनिर्वाहाभावेन मिथ्येत्युच्यते । आश्रुतं प्रतिज्ञातं ॥ २३ ॥

****

**अस्मिन्मुहूर्ते सुग्रीव प्रतियातुमितोऽर्हसि ।**

**मैत्वा हीनं मया राजन्रावणोऽभिद्रवेद्बली ॥ २४ ॥**

**अङ्गदं तु पुरस्कृत्य ससैन्यः ससुहृज्जनः ।**

**सागरं तर सुग्रीव नीलेन च नलेन च ॥ २५ ॥**

प्रतियातुं किष्किन्धामिति शेषः । हीनं त्वामिति शेषः ॥ २४-२५ ॥

****

**कृतं हनुमता कार्यं यदन्यैर्दुष्करं रणे ।**

**ऋक्षराजेन तुष्यामि गोलाङ्गूलाधिपेन च ॥ २६ ॥**

**अङ्गदेन कृतं कर्म मैन्देन द्विविदेन च ।**

**युद्धं केसरिणा संख्ये घोरं संपातिना कृतम् ॥ २७ ॥**

**गवयेन गवाक्षेण शरभेण गजेन च ।**

**अन्यैश्च हरिभिर्युद्धं मदर्थे त्यक्तजीवितैः ।**

**न चातिक्रमितुं शक्यं दैवं सुग्रीव मानुषैः ॥ २८ ॥**

कृतमित्यादिसार्धश्लोकत्रयं ॥ संपातिना वानरेण ॥२६-२८ ॥

****

**यत्तु शक्यं वयस्येन सुहृदा च पैरंतप ।**

**कृतं सुग्रीव तत्सर्वं भवता धर्मभीरुणा ॥ २९ ॥**

**मित्रकार्यं कृतमिदं भवद्भिर्वानरर्षभाः ।**

**अनुज्ञाता मया सर्वे यथेष्टं गन्तुमर्हथ ॥ ३० ॥**

वयस्येन मित्रेण । सुहृदा च शोभनहृदयेन वा । चशब्दो वाशब्दार्थकः । धर्मभीरुणा धर्मो नश्यतीति भीरुणेत्यर्थः । अधर्मभीरुणेति वा पदच्छेदः ॥ २९–३० ॥

****

**शुश्रुवुस्तस्य ते सर्वे वानराः परिदेवनम् ।**

**वर्तयाञ्चक्रुरश्रूणि नेत्रैः कृष्णेतरेक्षणाः ॥ ३१ ॥**

वर्तयांचक्रुः प्रवर्तयां चक्रुः । कृष्णेतरेक्षणाः रक्तेक्षणा इत्यर्थः ॥ ३१ ॥

****

**ततः सर्वाण्यनीकानि स्थापयित्वा विभीषणः ।**

**आजगाम गदापाणिस्त्वरितो यत्र राघवः ॥ ३२ ॥**

**तं दृष्ट्वा त्वरितं यान्तं नीलाञ्जनचयोपमम् ।**

**वानरा दुद्रुवुः सर्वे मन्यमानास्तु रावणिम् ॥ ३३ ॥**

**\[ निश्चेष्टौ विगतज्ञानौ रणरेणुसमुक्षितौ ।**

**शयानौ शरतल्पस्थौ द्रष्टुमायाद्विभीषणः ॥ ३४ ॥**

**तं राक्षसेन्द्रात्मजशङ्कया ते निपातितौ राजसुतौ च दृष्ट्वा ।**

**विभीषणं विव्यथिरे च दृष्ट्वा मेघा यथा वायुहताः लवङ्गमाः ॥ ३५ ॥ \]**

तत इत्यादिश्लोकद्वयं ॥ ३२-३५ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकोनपञ्चाशः सर्गः ॥ ४९ ॥**

**इति श्रीगोविन्दराज विरचिते श्रीमद्रामायणभूषणे रत्नकिरीटाख्याने युद्ध काण्डव्याख्याने एकोनपञ्चाशस्सर्गः ॥ ४९ ॥**
