+++
title = "०५० रामसमीपे गरुडागमनम्"
title_english = "050 Garuda the King of Birds appears"

+++
**श्रीमद्रामायणे वाल्मीकीये आदिकाव्ये युद्धकाण्डे पञ्चाशः सर्गः**

सुग्रीवचोदितेनजांबवता रामसमीपमागच्छतिगदापणौविभीषणे इन्द्रजिद्रामेणविद्रवतां -वानराणां तस्यविभीषणत्वभाषणेनसमाश्वासनपूर्वकं प्रतिनिवर्तनम् ॥ १ ॥ रामलक्ष्मण -समीपमेत्य सलिलेनतन्नयनपरिमार्जनपूर्वकंविलपतोविभीषणस्यसुग्रीवेणसमाश्वासनम् ॥ २ ॥ सुग्रीवेण स्वयंरावणवधप्रतिज्ञानपूर्वकं राघवयोः किष्किन्धाप्रापणं -चोदितेनसुषेणेन तंप्रति संजीव करण्यादिमहौषधिसमानयनाय क्षीरोदंप्रतिहनुमच्चोदनचोदना ॥ ३ ॥ अत्रान्तरेस्वय -मेव सत्वरसमागतेन गरुडेनरामलक्ष्मणयोनांगपाशविध्वंसनपूर्वकं परिष्वङ्गः ॥ ४ ॥ राम प्रश्नेननिजस्वरूपनिवेदनपूर्वकं सप्रदक्षिणंगतेगरुडे वानरैर्हर्षादुच्चैरुद्धोषणम् ॥ ५ ॥

**अथोवाच महातेजा हरिराजो महाबलः ।**

**किमियं व्यथिता सेना मूढवातेव नौर्जले ॥ १ ॥**

अथ रामस्य नागपाशविमोचनं पंञ्चाशे–अथोवाचेत्यादि ॥ तादात्विकसेनापलायननिमित्तमजानानः पृच्छति–किमिति । किं किमर्थ । उवाच वानरानिति शेषः । मूढः मूर्च्छितः । विरुद्धदिग्वाय्वन्तराभिहत इत्यर्थः । वात्याहतेति यावत् ॥ १ ॥

****

**सुग्रीवस्य वचः श्रुत्वा वालिपुत्रोऽङ्गदोऽब्रवीत् ॥ २ ॥**

सुग्रीवस्येत्यर्धं ॥ २ ॥

****

**नै त्वं पश्यसि रामं च लक्ष्मणं च महाबलम् ।**

**शरजालाचितौ वीरावुभौ दशरथात्मजौ ॥**

**शरतल्पे महात्मानौ शयानौ रुधिरोक्षितौ ॥ ३ ॥**

रामव्यथां विना किमन्यन्निमित्तमित्युत्तरयति – न त्वमिति ॥ अत्र काकुः । त्वं न

पश्यसि किमित्यर्थः । रामं लक्ष्मणं चेत्युभावित्यन्वयः ॥ ३ ॥

****

**अथाब्रवीद्वानरेन्द्रः सुग्रीवः पुत्रमङ्गदम् ।**

**नानिमित्तमिदं मन्ये भवितव्यं भयेन तु ॥ ४ ॥**

**विषण्णवदना ह्येते त्यक्तप्रहरणा दिशः ।**

**प्रपलायन्ति हरयस्त्रासादुत्फुल्ललोचनाः ॥ ५॥**

**अन्योन्यस्य न लजन्ते न निरीक्षन्ति पृष्ठतः ।**

**विप्रकर्षन्ति चान्योन्यं पतितं लङ्घयन्ति च ॥ ६ ॥**

**एतस्मिन्नन्तरे वीरो गदापाणिर्विभीषणः ।**

**सुग्रीवं वर्धयामास राघवं च निरैक्षत ॥ ७ ॥**

**विभीषणं तं सुग्रीवो दृष्ट्वा वानरभीषणम् ।**

**ऋक्षराजं समीपस्थं जाम्बवन्तमुवाच ह ॥ ८ ॥**

**विभीषणोऽयं संप्राप्तो यं दृष्ट्वा वानरर्षभाः ।**

**विद्रवन्ति परित्रस्ता रावणात्मजशङ्कया ॥ ९ ॥**

स्वयमुद्घाटयति — अथेत्यादिना ॥ इदं रघुसिंहयोः शरतल्पशयनं । अनिमित्तं न भवतीति मन्ये । अन्येन भयनिमित्तेन भवितव्यमित्यर्थः । तत्र हेतुमाह – विषण्णेत्यादिना ॥ त्यक्तप्रहरणाः त्यक्तशिलाद्यायुधाः । अन्योन्यस्य अन्योन्यं । विप्रकर्षन्ति द्रुतगमनार्थमाकर्षन्ति ॥ ४-९ ॥

****

**शीघ्रमेतान्सुसंत्रस्तान्बहुधा विप्रधावितान् ।**

**पर्यवस्थापयाख्याहि विभीषणमुपस्थितम् ॥ १० ॥**

**सुग्रीवेणैवमुक्तस्तु जाम्बवानृक्षपार्थिवः ।**

**वानरान्सान्त्वयामास सन्निरुध्य प्रधावतः ॥ ११ ॥**

**ते निवृत्ताः पुनः सर्वे वानरास्त्यक्तसंभ्रमाः ।**

**ऋक्षराजवचः श्रुत्वा तं च दृष्ट्वा विभीषणम् १२**

**विभीषणस्तु रामस्य दृष्ट्वा गात्रं शरैश्चितम् ।**

**लक्ष्मणस्य च धर्मात्मा बभूव व्यथितेन्द्रियः ॥ १३ ॥**

**जलक्लिन्नेन हस्तेन तयोर्नेत्रे प्रमृज्य च ।**

**शोकसंपीडितमना रुरोद बिललाप च ॥ १४ ॥**

**इमौ तौ सत्त्वसंपन्नौ विक्रान्तौ प्रियसंयुगौ ।**

**इमामवस्थां गमितौ राक्षसैः कूटयोधिभिः ॥ १५ ॥**

विप्रधावितान् पलायमानान् ॥ १०-१५ ॥

****

**भ्रातुः पुत्रेण मे तेन दुष्पुत्रेण दुरात्मना ।**

**राक्षस्या जिह्वया बुद्ध्या चालितावृजुविक्रमौ ॥ १६ ॥**

दुष्पुत्रेण कपटयुद्धेन पितुरवद्यावहेन । चालितौ वञ्चितौ । ऋजुविक्रमौ अकपटविक्रमौ ॥ १६ ॥

****

**शरैरिमावलं विद्धौ रुधिरेण समुक्षितौ ।**

**वसुधायामिमौ सुप्तौ दृश्येते शल्यकाविव ॥ १७ ॥**

सुप्तौ सुप्तसदृशौ । शल्यकौ कण्टकिवराहौ ॥ १७ ॥

****

**ययोर्वीर्यमुपाश्रित्य प्रतिष्ठा काङ्क्षिता मया ।**

**तावुभौ देहनाशाय प्रसुप्तौ पुरुषर्षभौ ॥ १८ ॥**

**जीवन्नद्य विपन्नोस्मि नष्टराज्यमनोरथः ।**

**प्राप्तप्रतिज्ञश्च रिपुः सकामो रावणः कृतः ॥ १९ ॥**

**एवं विलपमानं तं परिष्वज्य विभीषणम् ।**

**सुग्रीवः सत्वसंपन्नो हरिराजोऽब्रवीदिदम् ॥ २० ॥**

**राज्यं प्राप्स्यसि धर्मज्ञ लङ्कायां नात्र संशयः ।**

**रावणः सह पुत्रेण स कामं नेह लप्स्यते ॥ २१ ॥**

ययोरित्यादिचतुःश्लोकी ॥ अत्र वक्तव्यं सर्वमभयप्रदाने दर्शितं ॥ १८-२१ ॥

****

**न रुजापीडितावेतावुभौ राघवलक्ष्मणौ ।**

**त्यक्त्वा मोहं वधिष्येते सगणं रावणं रणे ॥ २२ ॥**

**तमेनं सान्त्वयित्वा तु समाश्वास्य च राक्षसम् ।**

**सुषेणं श्वशुरं पार्श्वे सुग्रीवस्तमुवाच ह ॥ २३ ॥**

**सह शूरैर्हरिगणैर्लब्धसंज्ञावरिन्दमौ ।**

**गच्छ त्वं भ्रातरौ गृह्य किष्किन्धां रामलक्ष्मणौ ॥ २४ ॥**

**अहं तु रावणं हत्वा सपुत्रं सहबान्धवम् ।**

**मैथिलीमानयिष्यामि शक्रो नष्टामिव श्रियम् ॥ २५ ॥**

न रुजापीडितौ इयं रुजा अनयोरात्यन्तिकहानिकरी न भवति । किंतु मोहमात्रकारिणीत्यर्थः ॥ २२-२५ ॥

****

**श्रुत्वैतद्वानरेन्द्रस्य सुषेणो वाक्यमब्रवीत् ।**

**दैवासुरं महद्युद्धमनुभूतं सुदारुणम् ॥ २६ ॥**

**तदा स्म दानवा देवाञ्शरसंस्पर्शकोविदाः ।**

**निजघ्नुः शस्त्रविदुषश्छादयन्तो मुहुर्मुहुः ॥ २७ ॥**

अनुभूतं मया ज्ञातं । शरसंस्पर्शकोविदाः शरप्रयोगसमर्थाः । स्पर्शो दानमिति पर्यायः ॥ २६-२७ ॥

****

**तानार्तान्नष्टसंज्ञांच परासूंश्च बृहस्पतिः ।**

**विद्याभिर्मन्त्रयुक्ताभिरोषधीभिश्चिकित्सति ॥ २८ ॥**

मन्त्रयुक्ताभिः मन्त्रप्रचुराभिः । विद्याभिः मृतसंजीविनीप्रभृतिभिः । चिकित्सति अचिकित्सत् ॥ २८ ॥

****

**तान्यौषधान्यानयितुं क्षीरोदं यान्तु सागरम् ।**

**जवेन वानराः शीघ्रं संपातिपनसादयः ॥**

**हरयस्तु विजानन्ति पार्वतीस्ता महौषधीः ॥ २९ ॥**

तान्यौषधानीत्यादिसार्धश्लोकः ॥ २९ ॥

****

**संजीवकरणीं दिव्यां विशल्यां देवनिर्मिताम् ॥ ३० ॥**

संजीवकरणीमित्यर्धमेकं वाक्यं ॥ अत्रानयितुं यान्त्वित्यनुषज्यते । पूर्वोक्तक्षीरोदमध्ये संजीव करणीं विशल्यां चानयितुं यान्त्वित्यर्थः । तयोरेवात्रोपयोगादिति भावः ॥ ३० ॥

****

**चन्द्रश्च नाम द्रोणश्च क्षीरोदे सागरोत्तमे ।**

**अमृतं यत्र मथितं तत्र ते परमौषधी ॥**

**ते तत्र निहिते देवैः पर्वते परमौषधी ॥ ३१ ॥**

ते कुत्र विद्येते इत्यत्राह – चन्द्रश्चेत्यादिना ॥ सागरोत्तमे क्षीरोदे । यत्र प्रदेशे अमृतं मथितं तत्र चन्द्रद्रोणाख्यौ पर्वतौ स्तः तयोस्ते महौषधी स्त इत्यर्थः । तत्रावस्थाने हेतुमाह – ते तत्रेति । पर्वते पर्वतयोः । जात्येकवचनं ॥ ३१ ॥

****

**अयं वायुसुतो राजन्हनुमांस्तत्र गच्छतु ॥ ३२ ॥**

अयमित्यर्धं ॥ औषध्यन्तरानयने पनसादयो गच्छन्तु । संजीवविशल्यानयने तु हनुमान् गच्छत्विति विज्ञेयं ॥ ३२ ॥

****

**एतस्मिन्नन्तरे वायुर्मेघांश्चापि सविद्युतः ।**

**पर्यस्यन्सागरे तोयं कम्पयन्निव मेदिनीम् ॥ ३३ ॥**

**महता पक्षवातेन सर्वद्वीपमहाद्रुमाः ।**

**निपेतुर्भिन्नविटपाः समूला लवणाम्भसि ॥ ३४ ॥**

मेघान् सागरतोयं च पर्यस्यन् पर्वतान्कम्पयन्निव गरुडपक्षवायुरुदभूदिति शेषः । सर्वद्वीपमहाद्रुमाः । सर्वपदं द्रुमविशेषणं । द्वीपं च लङ्का । लवणाम्भसि लवणसमुद्रे ॥ ३३ – ३४ ॥

****

**अभवन्पन्नगास्त्रस्ता भोगिनस्तत्रवासिनः ।**

**शीघ्रं सर्वाणि यादांसि जग्मुश्च लवणार्णवम् ॥ ३५ ॥**

**ततो मुहूर्ताद्गरुडं वैनतेयं महाबलम् ।**

**वानरा ददृशुः सर्वे ज्वलन्तमिव पावकम् ॥ ३६ ॥**

**तमागतमभिप्रेक्ष्य नागास्ते विप्रदुद्रुवुः ।**

**यैस्तौ सत्पुरुषौ बद्धौ शरभूतैर्महाबलौ ॥ ३७ ॥**

**ततः सुपर्णः काकुत्स्थौ दृष्ट्वा प्रत्यभिनन्दितः ।**

**विममर्श च पाणिभ्यां मुखे चन्द्रसमप्रमे ॥ ३८ ॥**

भोगिनः प्रशस्तकायाः । तत्रवासिनः लङ्काद्वीपवासिनः । यादांसि जलजन्तवश्च । लवणार्णवं लवणार्णवमध्यं । भयादन्तर्मग्ना इत्यर्थः ॥ ३५-३८ ॥

****

**वैनतेयेन संस्पृष्टास्तयोः संरुरुहुर्व्रणाः ।**

**सुवर्णे च तनू स्निग्धे तयोराशु बभूवतुः ॥ ३९ ॥**

व्रणाः क्षतानि । संरुरुहुः संरूढाः । अज्ञातस्वरूपा बभूवुरित्यर्थः ॥ ३९ ॥

****

**तेजो वीर्य बलं चौज उत्साहश्च महागुणः ।**

**प्रदर्शनं च बुद्धिश्च स्मृतिश्च द्विगुणं तयोः ॥ ४० ॥**

तेजः पराभिभवनसामर्थ्यं । पराधिक्षेपासहनं वा । वीर्यं पराक्रमः । बलं शारीरं । ओजः कान्तिः । उत्साहः लोकोत्तरकार्येषु स्थिरतरप्रयत्नः । प्रदर्शनं सूक्ष्मार्थपरिज्ञानं । बुद्धिः विवेकः । स्मृतिः अनुभूतार्थाविस्मरणं । एतत् सर्वं द्विगुणं वैनतेयसंस्पर्शवशात् पूर्वतोप्यधिकं जातमित्यर्थः । अत्र धीरिति गायत्र्याः सप्तदशाक्षरं । षोडशसहस्रश्लोका गताः ॥ ४० ॥

****

**तावुत्थाप्य महावीर्यौ गरुडो वासवोपमौ ।**

**उभौ तौ सस्वजे हृष्टौ रामश्चैनमुवाच ह ॥ ४१ ॥**

ताविति । क्रियाभेदात्तच्छन्दद्वयं ॥ ४१ ॥

****

**भवत्प्रसादाद्व्यसनं रावणिप्रभवं महत् ।**

**आवामिह व्यतिक्रान्तौ पूर्ववद्बलिनौ कृतौ ॥ ४२ ॥**

**यथा तातं दशरथं यथाऽजं च पितामहम् ।**

**तथा भवन्तमासाद्य हृदयं मे प्रसीदति ॥ ४३ ॥**

व्यतिक्रान्तौ लङ्घितवन्तौ । गत्यर्थत्वात्कर्तरि क्तः ॥ ४२-४३ ॥

****

**को भवान्रूपसंपन्नो दिव्यस्रगनुलेपनः ।**

**वसानो बिरजे वस्त्रे दिव्याभरणभूषितः ॥ ४४ ॥**

**तमुवाच महातेजा वैनतेयो महाबलः ।**

**पतत्रिराजः प्रीतात्मा हर्षपर्याकुलेक्षणः ॥ ४५ ॥**

विरजे निर्मले ॥ ४४-४५ ॥

****

**अहं सखा ते काकुत्स्थ प्रियः प्राणो बहिश्चरः ।**

**गरुत्मानिह संप्राप्तो युवाभ्यां साह्यकारणात् ॥४६॥**

**असुरा वा महावीर्या दानवा वा महाबलाः ।**

**सुराश्चापि सगन्धर्वाः पुरस्कृत्य शतक्रतुम् ॥ ४७ ॥**

**नेमं मोक्षयितुं शक्ताः शरबन्धं सुदारुणम् ।**

**मायाबलादिन्द्रजिता निर्मितं क्रूरकर्मणा ॥ ४८ ॥**

सखा वाहनत्वेन सहाय इति गूढोक्तिः युवाभ्यां युवयोः । षष्ठ्यर्थे तृतीया । साह्यकारणात् साहाय्यार्थं ॥ ४६-४८ ॥

****

**एते नागाः काद्रवेयास्तीक्ष्णदंष्ट्रा विषोल्बणाः ।**

**रक्षोमायाप्रभावेन शरा भूत्वा त्वदाश्रिताः ॥ ४९ ॥**

**सभाग्यश्वासि धर्मज्ञ राम सत्यपराक्रम ।**

**लक्ष्मणेन सह भ्रात्रा समरे रिपुघातिना ॥ ५० ॥**

काद्रवेयाः कद्रपुत्राः । मायाबलात् आश्चर्यशक्तिरूपबलात् ॥ ४९-५० ॥

****

**इमं श्रुत्वा तु वृत्तान्तं त्वरमाणोऽहमागतः ।**

**संहसा युवयोः स्नेहात्सखित्वमनुपालयन् ॥ ५१ ॥**

सहसा जवेन ॥ ५१ ॥

****

**मोक्षितौ च महाघोरादस्मात्सायकबन्धनात् ।**

**अप्रमादश्च कर्तव्यो युवाभ्यां नित्यमेव हि ॥ ५२ ॥**

अप्रमादश्चकर्तव्य इति । तत्तदस्रानुगुणप्रत्यस्त्रप्रयोगेषु सावधानाभ्यां भवितव्यमित्यर्थः ॥ ५२ ॥

****

**प्रकृत्या राक्षसाः सर्वे संग्रामे कूटयोधिनः ।**

**शूराणां शुद्धभावानां भवतामार्जवं बलम् ॥ ५३ ॥**

**तन्न विश्वसितव्यं वो राक्षसानां रणाजिरे ।**

**एतेनैवोपमानेन नित्यं जिह्ना हि राक्षसाः ॥ ५४ ॥**

**एवमुक्त्वा ततो रामं सुपर्णः सुमहाबलः ।**

**परिष्वज्य सुहृत्स्नग्धमाप्रष्टुमुपचक्रमे ॥ ५५ ॥**

प्रकृत्येत्यादिश्लोकद्वयं ॥ एतेनैवोपमानेनेति । अनेन दृष्टान्तेन राक्षसा जिह्या ज्ञेया इत्यर्थः ॥ ५३–५५ ॥

****

**सखे राघव धर्मज्ञ रिपूणामपि वत्सल ।**

**अभ्यनुज्ञातुमिच्छामि गमिष्यामि यथागतम् ॥ ५६ ॥**

रिपूणामपि वत्सलेल्यनेन इन्द्रजिद्वधोपायो ज्ञात इति द्योत्यते ॥ ५६ ॥

****

**न च कौतूहलं कार्य सखित्वं प्रति राघव ।**

**कृतकर्मा रणे वीर सखित्वमनुवेत्स्यसि ॥ ५७ ॥**

अहं सखा ते काकुत्स्थेत्यादिनोक्तं सखित्वं कथमिति रामाशयमाशङ्क्य रहस्यत्वादिदानीं तद्विषयप्रश्नो न कर्तव्यः रावणवधानन्तरं स्वयमेव ज्ञास्यसीत्याह – न चेति ॥ सखित्वं प्रति सखित्वप्रश्नं प्रतीत्यर्थः ॥ ५७ ॥

****

**बालवृद्धावशेषां तु लङ्कां कृत्वा शरोर्मिभिः ।**

**रावणं च रिपुं हत्वा सीतां सर्मुपलप्स्यसे ॥ ५८ ॥**

रामस्योत्साहवर्धनाय भाविनमर्थं कथयति – बालेत्यादिना ॥ शरोर्मिभिः शरपरंपराभिः ॥ ५८ ॥

****

**इत्येवमुक्त्वा वचनं सुपर्णः शीघ्रविक्रमः ।**

**रामं च विरुजं कृत्वा मध्ये तेषां वनौकसाम् ॥ ५९ ॥**

**प्रदक्षिणं ततः कृत्वा परिष्वज्य च वीर्यवान् ।**

**जगामाकाशमाविश्य सुपर्णः पवनो यथा ॥ ६० ॥**

शीघ्रविक्रमः शीघ्रगतिः । क्रियाभेदेन सुपर्णपदद्वयान्वयः ॥ ५९-६० ॥

****

**निरुजौ राघवौ दृष्ट्वा ततो वानरयूथपाः ।**

**सिंहनादांस्तदा नेदुर्लाङ्गूलान्दुधुवुस्तदा ॥ ६१ ॥**

सिंहनादं नेदुः सिंहनादं चक्रुरित्यर्थः । दुधुवुः अकम्पयन् ॥ ६१ ॥

****

**ततो भेरीः समाजघ्नुर्मृदङ्गांश्चाप्यनादयन् ।**

**दध्मः शङ्खान्संप्रहृष्टाः क्ष्वेलन्त्यपि यथापुरम् ॥ ६२ ॥**

**आस्फोट्यास्फोट्य विक्रान्ता वानरा नगयोधिनः ।**

**द्रुमानुत्पाट्य विविधांस्तस्थुः शतसहस्रशः ॥६३॥**

**विसृजन्तो महानादांस्त्रासयन्तो निशाचरान् ।**

**लङ्काद्वाराण्युपाजग्मुर्योद्धुकामाः प्लवङ्गमाः ॥ ६४ ॥**

**ततस्तु भीमस्तुमुलो निनादो बभूव शाखामृगयूथपानाम् ।**

**क्षये निदाघस्य यथा घनानां नादः सुभीमो नदतां निशीथे ॥ ६५ ॥**

यथापुरं यथापूर्वं । ननु पिशाचान्दानवान्यक्षान्पृथिव्यां चैव राक्षसान् । अङ्गुल्यग्रेण तान्हन्यां इत्युक्तनिरवधिकशक्तिसंपन्नः सर्वज्ञो रामः कथमज्ञ इवाशक्त इवेन्द्रजिता हतो लोहिताक्तो भूमौ स्थित इवाभावयत् । उच्यते । लोके समाचारप्रवर्तनायैवं स्थितः । इन्द्रजित्पराजयेन ह्ययमर्थोवगम्यते । शुचीनां शुद्धभावानामृजूनां प्राणसन्देहदायिविपद्यपि न विनाशः । विपरीतानां पापिष्ठानां तु करतलगतापि कार्यसिद्धिर्विगलति । अतः शुचित्वार्जवादिगुणयुक्तैः पुम्भिर्भवितव्यमिति सतां धर्मनिश्चयप्रतिपत्तिजयते । ननु रावणवधार्थं दैवतैरर्थितो हि विष्णू रामत्वेनावतीर्णः । सत्यं दुष्कृद्विनाशवद्धर्मसंस्थापनमपि ह्यवतारप्रयोजनं । रावणवधमात्रस्य प्रयोजनत्वे ह्येतावान्प्रयासो व्यर्थः स्यात् । अतएवोक्तं – चातुर्वर्ण्यं च लोकेस्मिन्स्वे स्वे धर्मे नियोक्ष्यति इति । नच धर्मोपदेशमात्रेण तत्सिद्धिः । तादृशोपदेशस्य श्रुतिस्मृतिभिरेव कृतत्वात् । स्वाचारमुखेन धर्मप्रवचनाय हि मानुषभावना च कृता । अतः स्वाचारमुखेन धर्मप्रवर्तनमित्यादिप्रबन्धादावेवोक्तं ॥ ६२-६५ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चाशः सर्गः ॥ ५० ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटा ख्याने युद्धकाण्डव्याख्याने पञ्चाशः सर्गः ॥ ५० ॥**
