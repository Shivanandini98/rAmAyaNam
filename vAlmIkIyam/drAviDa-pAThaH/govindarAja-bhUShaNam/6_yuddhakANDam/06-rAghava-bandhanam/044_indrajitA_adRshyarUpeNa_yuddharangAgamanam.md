+++
title = "०४४ इन्द्रजिता अदृश्यरूपेण युद्धरङ्गागमनम्"
title_english = "044 Indrajit comes back in an invisible form"

+++
**श्रीमद्रामायणे वाल्मीकीये आदिकाव्ये युद्धकाण्डे चतुश्रुत्वारिंशः सर्गः**

रात्रियुद्धं ॥ १ ॥ द्वन्द्वयुद्धे अङ्गदनिहतहयसारथिनेन्द्रजिता रथत्यागेनमाययाऽन्तरिक्षे -ऽन्तर्हितेनसता रामलक्ष्मणावयवेषु नागमयशरवर्षणम् ॥ २ ॥

****

**युध्यतामेव तेषां तु तदा वानररक्षसाम् ।**

**रविरस्तं गतो रात्रिः प्रवृत्ता प्राणहारिणी ॥ १ ॥**

**अन्योन्यं बद्धवैराणां घोराणां जयमिच्छताम् ।**

**संप्रवृत्तं निशायुद्धं तदा वानररक्षसाम् ॥ २ ॥**

अथ रात्रियुद्धप्रवृत्तिश्चतुश्चत्वारिंशे- युध्यतामेवेत्यादि । युध्यतां युध्यमानेषु । प्राणहारिणी वानराणामिति शेषः ॥ १-२ ॥

****

**राक्षसोसीति हरयो हरिवासीति राक्षसाः ।**

**अन्योन्यं समरे जघ्नुस्तस्मिंस्तमसि दारुणे ॥ ३ ॥**

**जहि दारय चैहीति कथं विद्रवसीति च ।**

**एवं सुतुमुलः शब्दस्तस्मिंस्तमसि शुश्रुवे ॥ ४ ॥**

हरिवासीति राक्षसा इति । दारुणतमस्कत्वेन रक्षसामपि मोहोभूदितिभावः ॥ ३–४ ॥

****

**कालाः काञ्चनसन्नाहास्तस्मिंतमसि राक्षसाः ।**

**संप्रादृश्यन्त शैलेन्द्रा दीप्तौषधिवना इव ॥ ५ ॥**

कालाः नीलाः । काञ्चनसन्नाहाः काञ्चनकवचाः । दीप्तौषधिवनाः दीप्ततृणज्योतिर्वनाः ॥ ५ ॥

****

**तस्मिंस्तमसि दुष्पारे राक्षसाः क्रोधमूच्छिताः ।**

**परिपेतुर्महावेगा भक्षयन्तः प्लवङ्गमान् ॥ ६ ॥**

परिपेतुः संचेरुः ॥ ६ ॥

****

**ते हयान्काञ्चनापीडान्ध्वजांश्चाग्निशिखोपमान् ।**

**आप्लुत्य दशनैस्तीक्ष्णैर्भीमकोपा व्यदारयन् ॥ ७ ॥**

ते वानराः । काञ्चनापीडान् सुवर्णशेखरान् ॥ ७ ॥

****

**वानरा बलिनो युद्धेऽक्षोभयन्राक्षसीं चमूम् ।**

**कुञ्जरान्कुञ्जरारोहान्पताकाध्वजिनो रथान् ।**

**चकर्षुश्च ददंशुश्च दशनैः क्रोधमूच्छिताः ॥ ८ ॥**

वानरा इत्यादिसार्धश्लोकः ॥ युद्धेक्षोभयन्नित्यत्र अक्षोभयन्निति पदच्छेदः ॥ ८ ॥

****

**लक्ष्मणश्चापि रामश्च शरैराशीविषोपमैः ।**

**दृश्यादृश्यानि रक्षांसि प्रवराणि निजघ्नतुः ॥ ९ ॥**

दृश्यादृश्यानि ईषदृश्यानीत्यर्थः ॥ ९ ॥

****

**तुरङ्गखुरविध्वस्तं रथनेमिसमुत्थितम् ।**

**रुरोध कर्णनेत्राणि युध्यतां धरणीरजः ॥ १० ॥**

विध्वस्तं चूर्णितं ॥ १० ॥

****

**वर्तमाने महाघोरे संग्रामे रोमहर्षणे ।**

**रुधिरोदा महाघोरा नद्यस्तत्र प्रसुस्रुवुः ॥ ११ ॥**

**ततो भेरीमृदङ्गानां पणवानां च निस्वनः ।**

**शङ्खवेणुस्वनोन्मित्रः संबभूवाद्भुतोपमः ॥**

**\[ विमर्दे तुमुले तस्सिन्देवासुररणोपमे ॥ १२ ॥**

रुधिरोदाः । असंज्ञायामप्युदकशब्दस्योदादेश आर्षः ॥ ११ – १२ ॥

****

**हतानां स्तनमानानां राक्षसानां च निस्वनः ।**

**शस्तानां वानराणां च संबभूवातिदारुणः ॥ १३ ॥**

स्तनमानानां स्तनतां । शस्तानां हिंसितानां ॥ १३ ॥

****

**हतैर्वानिरवीरैश्च शक्तिशूलपरश्वधैः ।**

**निहतैः पर्वताग्रैश्च राक्षसैः कामरूपिभिः ॥ १४ ॥**

**शस्त्रपुष्पोपहारा च तत्रासीद्युद्धमेदिनी ।**

**दुर्ज्ञेया दुर्निवेशा च शोणितास्रावकर्दमा ॥ १५ ॥**

हतैरित्यादिश्लोकद्वयमेकान्वयं ॥ निहतैरिति राक्षसविशेषणं । पर्वताग्रैः वानरप्रेरितैः । उपलक्षणेतृतीया । शस्त्राण्येव पुष्पोपहाराः पुष्पबलयो यस्यां सा । तत्र तदा । दुर्ज्ञेया कृच्छ्रज्ञेया । प्रतियोधिनः दुर्निवेशा दुष्प्रवेशा ॥ १४-१५ ॥

****

**सा बभूव निशा घोरा हरिराक्षसहारिणी ।**

**कालरात्रीव भूतानां सर्वेषां दुरतिक्रमा ॥ १६ ॥**

कालरात्रिः भीमरथिरात्रिः । रात्रिर्भीमरथिर्नाम सर्वप्राणिभयावहा इत्युक्तेः । शक्तिर्वा । सती च कालरात्रिश्च भैरवी गणनायिका इत्युक्तेः ॥ १६ ॥

****

**ततस्ते राक्षसास्तत्र तस्मिंस्तमसि दारुणे ।**

**राममेवाभ्यवर्तन्त संसृष्टाः शरवृष्टिभिः ॥ १७ ॥**

संसृष्टाः संमिलिताः ॥ १७ ॥

****

**तेषामापततां शब्दः क्रुद्धानामभिगर्जताम् ।**

**उद्वर्त इव सप्तानां समुद्राणां प्रशुश्रुवे ॥ १८ ॥**

उद्वर्ते अभिवृद्धौ । प्रलये वा ॥ १८ ॥

****

**तेषां रामः शरैष्षड्भिष्पट् जघान निशाचरान् ।**

**निमेषान्तरमात्रेण शितैरग्निशिखोपमैः ॥ १९ ॥**

तेषां राक्षसानां मध्ये । षट् निशाचरान् । अग्निशिखोपमैः शितैः शरैः जघान ॥ १९ ॥

****

**यमशत्रुश्च दुर्धर्षो महापार्श्वमहोदरौ ।**

**वज्रदंष्ट्रो महाकायस्तौ चोभौ शुकसारणौ ॥ २० ॥**

**ते तु रामेण बाणौघैः सर्वे मर्मसु ताडिताः ।**

**युद्धादपसृतास्तत्र सावशेषायुषोऽभवन् ॥ २१ ॥**

के ते षडित्यपेक्षायामाह-यमेति ॥ दुर्धर्षः धर्षितुमशक्यः । यमशत्रुः । महोदरमहापार्श्वौ । महाकायः वज्रदंष्ट्रः । तौ उत्तरद्वाररक्षकत्वेन पूर्वोक्तौ । उभौ शुकसारणौ चेति षट् । अत्र महाकाय इति वज्रदंष्ट्रविशेषणं । अपसृताः पलायिताः । सावशेषायुषः आयुःशेषयुक्ता इति जीवने हेतुः ॥ २० – २१ ॥

****

**तैत्र काञ्चनचित्राङ्गैः शरैरग्निशिखोपमैः ।**

**दिशश्चकार विमलाः प्रदिशश्च महाबलः ।**

**\[ रामनामाङ्कितैर्बाणैर्व्याप्तं तद्रणमण्डलम् \] ॥ २२ ॥**

महाबलः रामः ॥ २२ ॥

****

**ये त्वन्ये राक्षसा भीमा रामस्याभिमुखे स्थिताः ।**

**तेऽपि नष्टाः समासाद्य पतङ्गा इव पावकम् ॥ २३॥**

**सुवर्णपुङ्खैर्विशिखैः संपतद्भिः सहस्रशः ।**

**बभूव रजनी चित्रा खद्योतैरिव शारदी ॥ २४ ॥**

पावकं समासाद्येत्यन्वयः ॥ २३ – २४ ॥

****

**राक्षसानां च निनदैर्हरीणां चापि निस्वनैः ।**

**सा बभूव निशा घोरा भूयो घोरतरा तदा ॥ २५ ॥**

पूर्वमेव घोरा सा भूयः विशिष्य घोरतरा बभूव ॥ २५ ॥

****

**तेन शब्देन महता प्रवृद्धेन समन्ततः ।**

**त्रिकूटः कन्दराकीर्णः प्रव्याहरदिवाचलः ॥ २६ ॥**

प्रव्याहरदिव प्रतिव्याहरदिवेत्यर्थः ॥ २६ ॥

****

**गोलाङ्गूला महाकायास्तमसा तुल्यवर्चसः ।**

**संपरिष्वज्य बाहुभ्यां भक्षयन्रजनीचरान् ॥ २७ ॥**

भक्षयन् अभक्षयन् ॥ २७ ॥

****

**अङ्गदस्तु रणे शत्रुं निहन्तुं समुपस्थितः ।**

**रावणिं निजघानाशु सारथिं च हयानपि ॥ २८ ॥**

पूर्वप्रसक्तस्याङ्गदेन्द्रजितोर्द्वन्द्वयुद्धस्य शेषं वक्तुमुपक्रमते – अङ्गदस्त्वित्यादिना ॥ २८ ॥

****

**वर्तमाने तदा घोरे संग्रामे भृशदारुणे ।**

**इन्द्रजित्तु रथं त्यक्त्वा हताश्वो हतसारथिः ॥**

**अङ्गदेन मेहाकायस्तत्रैवान्तरधीयत ॥ २९ ॥**

तत्रैव तस्मिन्देश एव ॥ २९ ॥

****

**तत्कर्म वालिपुत्रस्य सर्वे देवाः सहर्षिभिः ।**

**तुष्टुवुः पूजनार्हस्य तौ चोभौ रामलक्ष्मणौ ॥ ३० ॥**

पूजनार्हस्य स्तुत्यर्हस्य ॥ ३० ॥

****

**प्रभावं सर्वभूतानि विदुरिन्द्रजितो युधि ।**

**\[ अदृश्यः सर्वभूतानां योऽभवद्युधि दुर्जयः । \]**

**तेन ते तं महात्मानं तुष्टा दृष्ट्वा प्रधर्पितम् ॥ ३१ ॥**

**ततः प्रहृष्टाः कपयः ससुग्रीवविभीषणाः ।**

**साधुसाध्विति नेदुश्च दृष्ट्वा शत्रुं प्रधर्षितम् ॥ ३२ ॥**

**इन्द्रजित्तु तदा तेन निर्जितो भीमकर्मणा ।**

**संयुगे वालिपुत्रेण क्रोधं चक्रे सुदारुणम् ॥ ३३ ॥**

ते तानि । लिङ्गव्यत्यय आर्षः । महात्मानं महाधैर्यं । तेन अङ्गदेन । प्रधर्षितं पराजितं । दृष्ट्वा तुष्टाः ॥ ३१ – ३३ ॥

****

**एतस्मिन्नन्तरे रामो वानरान्वाक्यमब्रवीत् ॥ ३४ ॥**

एतस्मिन्नित्यर्धं ॥ ३४ ॥

****

**सर्वे भवन्तस्तिष्ठन्तु कपिराजेन संगताः ॥ ३५ ॥**

**स ब्रह्मणा दत्तवरस्त्रैलोक्यं बाधते भृशम् ।**

**भवतामर्थसिद्ध्यर्थं कालेन स समागतः ।**

**अद्यैव क्षमितव्यं मे भवन्तो विगतज्वराः ॥ ३६॥**

सर्व इत्यर्धं ॥ ३५ – ३६ ॥

****

**सोन्तर्धानगतः पापो रावणी रणकर्कशः ।**

**\[ ब्रह्मदत्तवरो वीरो रावणिः क्रोधमूच्छितः । \]**

**अदृश्यो निशितान्वाणान्मुमोचाशनिवर्चसः ॥ ३७ ॥**

अन्तर्धानगतः अन्तर्धानविद्यां प्राप्तः ॥ ३७ ॥

****

**स रामं लक्ष्मणं चैव घोरैर्नागमयैः शरैः ।**

**बिभेद समरे क्रुद्धः सर्वगात्रेषु राक्षसः ॥ ३८ ॥**

सर्वगात्रेषु सर्वावयवेषु ॥ ३८ ॥

****

**मायया संवृतस्तत्र मोहयन्राघवौ युधि ।**

**अदृश्यः सर्वभूतानां कूटयोधी निशाचरः ।**

**बबन्ध शरबन्धेन भ्रातरौ रामलक्ष्मणौ ॥ ३९ ॥**

**तौ तेन पुरुषव्याघ्रौ क्रुद्धेनाशीविषैः शरैः ।**

**सहसा निहतौ वीरौ तदा प्रेक्षन्त वानराः ॥ ४० ॥**

मायया संवृतः मायया युक्तः । अतएव अदृश्यः । कूटयोधी कपटयोधी । राघवौ रघुकुलोद्भवौ रामलक्ष्मणौ । शरबन्धेन शररूपबन्धकेन । बबन्ध । वेष्टनदंशनादिना नागमयत्वं । वेदनादिना शरमयत्वं ॥ ३९–४०॥

****

**प्रकाशरूपस्तु यदा न शक्तस्तौ बाधितुं राक्षसराजपुत्रः ॥**

**मायां प्रयोक्तुं समुपाजगाम बबन्ध तौ राजसुतौ महात्मा ॥ ४१ ॥**

मायाप्रयोगः किमर्थस्तत्राह-प्रकाशेति ॥ समुपाजगाम उपचक्रमे । बबन्ध च । महात्मा महाबुद्धिः ॥ ४१ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुश्रुत्वारिंशः सर्गः ॥ ४४ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने चतुश्चत्वारिंशः सर्गः ॥ ४४ ॥**
