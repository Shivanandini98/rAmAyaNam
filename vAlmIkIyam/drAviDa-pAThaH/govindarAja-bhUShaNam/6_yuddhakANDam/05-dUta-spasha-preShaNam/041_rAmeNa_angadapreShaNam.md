+++
title = "०४१ रामेण अङ्गदप्रेषणम्"
title_english = "041 Rama sends Angada to Ravana"

+++
**श्रीमद्रामायणे वाल्मीकीये आदिकाव्ये युद्धकाण्डे** **एकचत्वारिंशः सर्गः**

रामेण रावणकरग्रहणविमोचनेनपुनरागतंसुग्रीवंप्रत्यालिङ्गनपूर्वकं पुनरपितादृशसाहस करणप्रतिषेधनम् ॥ १ ॥ तथालक्ष्मणंप्रति युद्धादिसूचकदुर्निमित्तप्रदर्शनपूर्वकं सुवेलादवतरणेन -सुग्रीवेणसह रणायसेनासंनाहपूर्वकं लङ्कांप्रत्यभियानम् ॥ २ ॥ लङ्कांगतेनरामेण -नीलाङ्गदहनुमतां क्रमेण प्रागादिद्वारनिरोधनचोदनपूर्वकं स्वयंलक्ष्मणेन -सहरावणाधिष्ठितोत्तरद्वारमिरोधनम् ॥ ३ ॥ तथा राजनीत्यनुसारेणसंदेशनिवेदनाय रावणंप्रत्यङ्गदप्रेषणम् ॥ ४ ॥ अङ्गदेनरावणमेत्यराम संदेश निवेदने तन्नियोगेन राक्षसैरङ्गदग्रहणम् ॥ ५ ॥ तदुद्वहनेनैवगगनमुलुतेनाङ्गदेन स्वाङ्गविधूननेनरक्षसामधः पातनपूर्वकं पादाभिघातात्प्रासादभञ्जनेन पुनारामपार्श्वगमनम् ॥ ६ ॥

**अथ तस्मिन्निमित्तानि दृष्ट्वा लक्ष्मणपूर्वजः** **।**

**सुग्रीवं संपरिष्वज्य तदा वचनमब्रवीत् ॥** **१** **॥**

अथ लङ्कावरोध एकचत्वारिंशे – अथेति ॥ तस्मिन् सुग्रीवे । निमित्तानि युद्धचिह्नानि । निमित्तं हेतुलक्ष्मणोः इत्यमरः ॥ १ ॥

****

**असंमन्त्र्य** **मया सार्धं तदिदं साहसं कृतम्** **।**

**एवं** **साहसकर्माणि न कुर्वन्ति जनेश्वराः ॥ २ ॥**

जनेश्वराः राजानः । न कुर्वन्ति अस्मादृशपरिजने विद्यमाने न कुर्वन्तीत्यादरोक्तिः ॥ २ ॥

****

**संशये स्थाप्य मां चेदं बलं च सविभीषणम्** **।**

**कष्टं कृतमिदं वीर साहसं साहसप्रिय ॥ ३ ॥**

संशये संशयपदे । त्वत्साहसेऽस्मदादीनां जीवनं दुर्लभमिति भावः ॥ ३ ॥

****

**इदानीं मा कृथा वीर एवंविधैमचिन्तितम्** **।**

**त्वयि किंचित्समापन्ने** **किं कार्यं** **सीतया मम ॥४॥**

**भरतेन महाबाहो लक्ष्मणेन यवीयसा** **।**

**शत्रुघ्नेन च शत्रुघ्न स्वशरीरेण वा पुनः॥ ५ ॥**

इदानीमित्यादि श्लोकद्वयं ॥ इदानीं अद्यप्रभृति । अचिन्तितं अविचारितं । एवंविधं साहसं मा कृथाः । कुत इत्यत्राह – त्वयीति त्वयि किञ्चित्समापन्ने । – वानरेति संबोधनं । प्राप्ते मम सीतया कि कार्यं किं प्रयोजनं । अभिनववत्सवात्सल्येन पूर्ववत्समनमिलषन्त्या वत्सलाया गोरिव नित्यानपायिनीमपि सीतामनादृत्य तदानीमाश्रिते वानरमात्रेऽत्यभिनिवेशं कुर्वतो रामस्य वात्सल्यातिशय उच्यते । सीतया । अर्धो वा एष आत्मनो यत्पत्नी इत्यर्धशरीरभूतया न मे किञ्चित्कार्यं । भरतेन यवीयसेति कनिष्ठत्वमुच्यते । भ्राता स्वा मूर्तिरात्मनः इत्युक्तभरतादिनापि न मे किञ्चित्प्रयोजनं । स्वशरीरेण वा आत्मानं सर्वथा रक्षेद्दारैरपि धनैरपि इत्युक्तशरीरेण वा किं क्रियते ॥ ४-५ ॥

****

**त्वयि चानागते पूर्वमिति मे निश्चिता मतिः** **।**

**जानतश्चापि ते वीर्य महेन्द्रवरुणोपम ॥ ६ ॥**

**हत्वाऽहं रावणं युद्धे सपुत्रबलवाहनम्** **।**

**अभिषिच्य च लङ्कायां विभीषणमथापि च** **।**

**भरते राज्यमावेश्य त्यक्ष्ये देहं महाबल ॥ ७** **॥**

एतदेव प्रपञ्चयति — त्वयीत्यादिना ॥ पूर्वं त्वय्यनागते सति । इति वक्ष्यमाणप्रकारेण मे मतिः निश्चितासीत् । जानतश्चापीति विशेषणेन अस्थाने भयशङ्कित्वोक्त्या वात्सल्यातिशय उक्तः । इतिशब्दार्थमाह-हत्वेति ॥ प्रतिज्ञानिर्वाहार्थमिति भावः । अभिषिच्येति । अन्यथा शरणागतिवैफल्यादिति भावः । भरत इति । अन्यथा कुलधर्मोच्छेदादिति भावः । महाबलेत्यनन्तरमितिकरणस्यान्वयः ॥ ६–७ ॥

****

**तमेवंवादिनं रामं सुग्रीवः प्रत्यभाषत** **।**

**तव भार्यापहर्तारं दृष्ट्वा राघव रावणम्** **।**

**मर्षयामि कथं वीर** **जानन्पौरुषमात्मनः ॥ ८ ॥**

तमेवमित्यादिसार्धश्लोकः ॥ पौरुषं त्वद्दास्यरूपं पुरुषधर्ममित्यर्थः । अतएवहि पूर्वं रावणान्तिके दासोस्मीत्युक्तवान् । जानन्नित्यनेन दासस्य कर्मैवेदं नतु साहसमित्युच्यते ॥ ८ ॥

****

**इत्येवंवादिनं वीरमभिनन्द्य स राघवः** **।  
लक्ष्मणं लक्ष्मिसम्पन्नमिदं वचनमब्रवीत्** **॥** **९** **॥**

अथ रामस्योत्साहविशेषं दर्शयति- इत्येष मिति ॥ लक्ष्मिसंपन्नमित्यत्र इको ह्रस्वोऽङयो गालवस्य इति ह्रस्वः । लक्ष्मीरत्र निमित्तदर्शनजः सन्तोषः ॥ ९ ॥

****

**परिगृह्योदकं शीतं वनानि फलवन्ति च** **।  
बलौघं संविभज्येमं व्यूह्य तिष्ठेम लक्ष्मण** **॥** **१०** **॥**

संविभज्य तत्तद्यूथपाधीनं कृत्वा । व्यूह्य गरुडादिरूपेण स्थापयित्वा ॥ १० ॥

****

**लोकक्षयकरं भीमं भयं पश्याम्युपस्थितम्** **।  
निबर्हणं प्रवीराणामृक्षवानररक्षसाम्** **॥** **११** **॥**

लोकक्षयकरं लोकक्षयसूचकं । भीमं भयंकरं । भयं भयनि मित्तं । न केवलं लोकस्य प्रवीराणां चेत्याह – निबर्हणमिति । विनाशसूचक मित्यर्थः ॥ ११ ॥

****

**वाताश्च परुषं वान्ति कम्पते च वसुन्धरा** **।  
पर्वताग्राणि वेपन्ते पतन्ति धरणीरुहाः** **॥** **१२** **॥**

तदेव भयनिमित्तं प्रपञ्चयति – वाता इति ॥ पतन्ति अनिमित्तमिति शेषः ॥ १२ ॥

****

**मेघाः क्रव्यादसङ्काशाः परुषाः परुषस्वनाः** **।  
क्रूराः क्रूरं प्रवर्षन्ति मिश्रं शोणितबिन्दुभिः** **॥** **१३** **॥**

**रक्तचन्दनसङ्काशा सन्ध्या** **परमदारुणा** **।  
ज्वलच्च निपतत्येतदादित्यादग्निमण्डलम्** **॥** **१४** **॥**

क्रव्यादसंकाशाः श्येनादि- सदृशसंस्थानाः। परुषाः क्रूरवेषाः । क्रूराः लोकक्षयसूचकाः । मिश्रं जलमिति शेषः ॥ १३-१४ ॥

****

**आदित्यमभिवाश्यन्ति** **जनयन्तो महद्भयम्** **।  
दीना दीनस्वरा घोरा अप्रशस्ता मृगद्विजाः** **॥** **१५** **॥**

आदित्यमभि आदित्याभिमुखं । दीनाः दीनवेषाः । दीनस्वराः दैन्यसूचकस्वरवन्तः । अतएव घोराः भयंकराः । अप्रशस्ताः हीनाः शिवादयः ॥ १५ ॥

****

**रजन्यामप्रकाशश्च सन्तापयति चन्द्रमाः** **।  
कृष्णरक्तांशुपर्यन्तो यथा लोकस्य सङ्क्षये** **।**

**ह्रस्वो रूक्षोऽप्रशस्तश्च परिवेषः सुलोहितः** **॥** **१६** **॥**

कृष्णरक्तान्तपर्यन्तः कृष्णान्तो रक्तपर्यन्तश्चेत्यर्थः । ह्रस्वः व्याममात्रः । रूक्षः भयंकरः । अप्रशस्तः अशुभकरः । सुलोहितः रक्तमध्यः । परिवेषः लोकस्य संक्षये यथा तथा । दृश्यत इति शेषः ॥ १६ ॥

**  
आदित्यमण्डले नीलं लक्ष्म लक्ष्मण दृश्यते** **।**

**दृश्यन्ते न यथावच्च नक्षत्राण्यभिवर्तते** **।  
युगान्तमिव लोकस्य पश्य लक्ष्मण शंसति** **॥** **१७** **॥**

आदित्येत्यादिसार्धश्लोकः ॥ लक्ष्म चन्द्रकलङ्क इवेत्यर्थः । तथैव छान्दोग्ये – यदादित्यस्य कृष्णं रूपं इत्यत्र उत्पातकाले तथा दृश्यत इति व्याख्यातं । नक्षत्राणि यथावत् यथाप्रकारेण न दृश्यन्ते । मलिनानि दृश्यन्त इत्यर्थः । उक्तं निमित्तजातं लोकस्य युगान्तं शंसतीवाभिवर्तत इतियोजना ॥ १७ ॥

****

**काकाः श्येनास्तथा गृध्रा नीचैः परिपतन्ति च** **।  
शिवाश्चाप्यशिवा वाचः प्रवदन्ति महास्वनाः** **॥** **१८** **॥**

**\[ शैलैः शूलश्च खड्गैश्च विमुक्तैः कपिराक्षसैः ।**

**भविष्यत्यावृता भूमिर्मांसशोणितकर्दमा ॥** **१९** **॥** **\]**

नीचैः ह्रस्वं वेदिकास्थानं । परिपतन्ति प्राप्नुवन्ति । शिवा इति । अप्रशस्तमृगजात्युक्तावपि पुनरुक्तिरशुभाधिक्यात् ॥ १८-१९ ॥

****

**क्षिप्रमद्य दुराधर्षां पुरीं रावणपालिताम्** **।  
अभियाम जवेनैव सर्वतो हरिभिर्वृताः** **॥** **२०** **॥**

**इत्येवं तु वदन्वीरो लक्ष्मणं लक्ष्मणाग्रजः** **।  
तस्मादवातरच्छीघ्रं पर्वताग्रान्महाबलः** **॥** **२१** **॥**

अभियामेति वर्तमानकाले लोट् ॥ २० – २१ ॥

****

**अवतीर्य तु धर्मात्मा तस्माच्छैलात्स राघवः** **।  
परैः परमदुर्धर्षं ददर्श बलमात्मनः** **॥** **२२** **॥**

तस्मात् सुवेलात् । बलमित्यनेन सर्वे बलं न सुवेलमारुहदिति गम्यते ॥ २२ ॥

****

**संनह्य तु स** **सुग्रीवः कपिराजबलं महत्** **।  
कालज्ञो राघवः काले संयुगायाभ्यचोदयत्** **॥** **२३** **॥**

राघवः ससुग्रीवः सन् । कपिराजबलं कपिश्रेष्ठानां बलं । सन्नह्य प्रोत्साह्य । काले युद्धकाले । संयुगाय युद्धाय । अभ्यचोदयत् ॥ २३ ॥

****

**ततः काले महाबाहुर्बलेन महता वृतः** **।  
प्रस्थितः पुरतो धन्वी लङ्कामभिमुखः पुरीम्** **॥** **२४** **॥**

**तं विभीषण सुग्रीवौ हनूमाञ्जाम्बवान्नलः** **।  
ऋक्षराजस्तथा नीलो लक्ष्मणश्चान्वयुस्तदा** **॥** **२५** **॥**

काले प्रातःकाले ॥ २४-२५ ॥

****

**ततः पश्चात्सुमहती पृतनर्क्षवनौकसाम्** **।  
प्रच्छाद्य महतीं भूमिमनुयाति स्म राघवम्** **॥** **२६** **॥**

पृतना सेना ॥ २६ ॥

****

**शैलशृङ्गाणि शतशः प्रवृद्धांश्च महीरुहाम्** **।  
जगृहुः कुञ्जरप्रख्या वानराः परवारणाः** **॥** **२७** **॥**

**तौ** **तु** **दीर्घेण कालेन भ्रातरौ रामलक्ष्मणौ** **।  
रावणस्य पुरीं लङ्कामासेदतुररिन्दमौ** **॥** **२८** **॥**

कुञ्जरप्रख्याः गजतुल्याः । परवारणाः शत्रुवारकाः ॥ २७-२८ ॥

****

**पताकामालिनीं रम्यामुद्यानवनशोभिताम्** **।  
चित्रवप्रां सुदुष्प्रापामुच्चैः** **प्राकारतोरणाम्** **॥** **२९** **॥**

**तां सुरैरपि दुर्धर्षां रामवाक्यप्रचोदिताः** **।  
यथानिदेशं सम्पीड्य न्यविशन्त वनौकसः** **॥** **३०** **॥**

पताकेत्यादिश्लोकद्वयं पताकमालिनीमित्यत्र ङ्यापोः संज्ञाछन्दसोर्बहुलं इति ह्रस्वः । उद्यानं कृत्रिमवनं । चित्रवप्रां चित्रचयां । यथानिवेशं यथास्थानं । राम वचोऽन्यूनं स्वं स्वं स्थानमनतिक्रम्येत्यर्थः । संपीड्य उपरुध्य ॥ २९-३० ॥

****

**लङ्कायास्तूत्तरद्वारं शैलशृङ्गमिवोन्नतम्** **।  
रामः सहानुजो धन्वी जुगोप च रुरोध च** **॥** **३१** **॥**

जुगोप परपरिभवादात्मीयं बलं ररक्षेत्यर्थः । रुरोधेत्यनेन शिखरं तत्रिकूटस्य प्रांशु चैकं दिविस्पृशं इत्युक्तत्रिकूटशिखरारोहणमर्थसिद्धं ॥ ३१ ॥

****

**लङ्कामुपनिविष्टश्च रामो दशरथात्मजः** **।  
लक्ष्मणानुचरो वीरः पुरीं रावणपालिताम्** **॥**

**उत्तरद्वारमासाद्य यत्र तिष्ठति रावणः** **॥** **३२** **॥**

लङ्कामित्यादिसार्धश्लोक एकान्वयः ॥ लक्ष्मणानुचरो वीर इति पाठः । रावणो यत्र तिष्ठति तदुत्तरद्वारमासाद्य लङ्कामुपनिविष्ट इत्यन्वयः ॥ ३२ ॥

**  
नान्यो रामाद्धि तद्द्वारं समर्थः परिरक्षितुम्** **।**

**रावणाधिष्ठितं भीमं वरुणेनेव सागरम्** **॥** **३३** **॥  
सायुधै** **राक्षसैर्भीमैरभिगुप्तं समन्ततः** **।  
लघूनां त्रासजननं पातालमिव दानवैः** **॥** **३४** **॥**

रामेणैव निरोद्धव्यत्वे हेतुमाहनान्य इत्यादिश्लोकद्वयेन । लघूनां अल्पसाराणां ॥ ३३-३४ ॥

****

**विन्यस्तानि च योधानां बहूनि विविधानि च** **।  
ददर्शायुधजालानि तथैव कवचानि च** **॥** **३५** **॥**

विन्यस्तानि द्वारोपान्तवेदिकादिष्वितिशेषः ॥ ३५ ॥

****

**पूर्वं तु द्वारमासाद्य नीलो हरिचमूपतिः** **।  
अतिष्ठत्सह मैन्देन द्विविदेन च वीर्यवान्** **॥** **३६** **॥**

**अङ्गदो दक्षिणद्वारं जग्राह सुमहाबलः** **।  
ऋषभेण गवाक्षेण गजेन गवयेन च** **॥** **३७** **॥**

**हनूमान्पश्चिमद्वारं ररक्ष बलवान्कपिः** **।  
प्रमाथिप्रघसाभ्यां च वीरैरन्यैश्च सङ्गतः** **॥** **३८** **॥**

मैन्देन द्विविदेन चेत्यादिना प्रतिद्वारमधिकयूथपतिगमनस्यात्रोक्तत्वात्पूर्वं रामेण ते नियुक्ता इति ज्ञेयं ॥ ३६ – ३८ ॥

****

**मध्यमे च स्वयं गुल्मे सुग्रीवः समतिष्ठत** **।  
सह सर्वैर्हरिश्रेष्ठैः सुपर्णश्वसनोपमैः** **॥** **३९** **॥**

**वानराणां तु षट्त्रिंशत्कोट्यः प्रख्यातयूथपाः** **।  
निपीड्योपनिविष्टाश्च सुग्रीवो यत्र वानरः** **॥** **४०** **॥**

**शासनेन तु रामस्य लक्ष्मणः सविभीषणः** **।  
द्वारेद्वारे हरीणां तु कोटिंकोटिं न्यवेशयत्** **॥** **४१** **॥**

**पश्चिमेन तु रामस्य सुग्रीवः सहजाम्बवान्** **।  
अदूरान्मध्यमे गुल्मे तस्थौ बहुबलानुगः** **॥** **४२** **॥**

मध्यम इति । दुर्जयरावणेन्द्रजिदधिष्ठितयोरुत्तरपश्चिमद्वारयोर्मध्ये तदुभयद्वारनिरोधकानां काकाक्षिन्यायेन साहाय्यं कर्तुं सुग्रीवः स्वयमतिष्ठदिति ज्ञेयम् । पश्चिमेन तु रामस्य सुग्रीव ः सहजाम्बवान् । अदूरान्मध्यमे गुल्मे तस्थौ बहुबलानुगः इति वक्ष्यमाणत्वात् । सुपर्णः गरुडः ॥ ३९–४२ ॥

****

**ते तु वानरशार्दूलाः शार्दूला इव दंष्ट्रिणः** **।  
गृहीत्वा द्रुमशैलाग्रान्हृष्टा युद्धाय तस्थिरे** **॥** **४३** **॥**

वानरशार्दूलाः वानरश्रेष्ठाः शैलाप्रानिति पुंस्त्वमा ॥ ४३ ॥

****

**सर्वे विकृतलाङ्गूलाः सर्वे दंष्ट्रानखायुधाः** **।  
सर्वे विकृतचित्राङ्गाः सर्वे च विकृताननाः** **॥** **४४** **॥**

विकृतलाकूलाः ऊर्ध्व प्रसारितपुच्छाः । विकृतचित्राङ्गा इत्यत्र विकृतत्वं कोपरक्तमुखनेत्रत्वं । अतएव चित्रं चित्रवर्ण अङ्गं येषां ते तथोक्ता इति विग्रहः । विकृताननाः राक्षसविडम्बनाय कुटिलितमुखाः ॥ ४४ ॥

****

**दशनागबलाः केचित्केचिद्दशगुणोत्तराः** **।  
केचिन्नागसहस्रस्य बभूवुस्तुल्यविक्रमाः** **॥** **४५** **॥**

दशगुणोत्तराः शतनागवला इत्यर्थः ॥ ४५ ॥

****

**सन्ति चौघबलाः केचित्केचिच्छतगुणोत्तराः** **।  
अप्रमेयबलाश्चान्ये तत्रासन्हरियूथपाः** **॥** **४६** **॥**

ओघ बलाः ओघसङ्ख्याकनागबलाः । शतगुणोत्तराः ओघसङ्ख्याकनागबलेभ्यः शतगुणेन उत्तराः श्रेष्ठा इत्यर्थः । अप्रमेयबलाः अपरिच्छेद्यबलाः ॥ ४६ ॥

****

**अद्भुतश्च विचित्रश्च तेषामासीत्समागमः** **।  
तत्र वानरसैन्यानां शलभानामिवोद्यमः** **॥** **४७** **॥**

अद्भुतः आश्चर्यभूतः । विचित्रः वानरगोपुच्छभल्लूकजुष्टतया नानावर्णः । तत्र लङ्कायां तेषां वानरसैन्यानां । समागमः आगमनं । शलभानां शरभाणां अष्टापदमृगाणां । उद्यमः समागम इव आसीत् । तथा भयंकरोऽभूदित्यर्थः । यद्वा यथा शलभानां समागमो युगपद्भवति तथेति युगपत्पतने दृष्टान्तः ॥ ४७ ॥

****

**परिपूर्णमिवाकाशं सञ्चन्नेव च मेदिनी** **।  
लङ्कामुपनिविष्टैश्च सम्पतद्भिश्च वानरैः** **॥** **४८** **॥**

परिपूर्णमिति अत्र इवशब्दद्वयमपि वाक्यालङ्कारे । उपनिविष्ठैः पृथिवी पूर्णा संपतद्भिः आगच्छद्भिस्तु । आकाशं पूर्णं । भूमाववकाशाभावादिति भावः ॥ ४८ ॥

****

**शतं शतसहस्राणां पृथगृक्षवनौकसाम्** **।  
लङ्का द्वाराण्युपाजग्मुरन्ये योद्धुं समन्ततः** **॥** **४९** **॥**

शतसहस्राणां । ऋक्षवनौकसां शतं पूर्वनियुक्तेभ्योतिरिक्तं लंकाद्वाराण्युपाजगाम । अन्ये वानराः समन्ततः युद्धार्थमुपाजग्मुरित्यन्वयः ॥ ४९ ॥

****

**आवृतः स गिरिः सर्वैस्तैः समन्तात्प्लवङ्गमैः** **॥** **५०** **॥**

आवृत इत्यर्धमेकं वाक्यं ॥ स गिरिः त्रिकूटः ॥ ५० ॥

**  
अयुतानां सहस्रं च पुरीं तामभ्यवर्तत** **॥** **५१** **॥**

अयुतानामित्यर्धं ॥ अयुतानां सहस्रं च तां पुरीमभ्यवर्ततेत्यनेन पूर्वोक्तस्य द्वारावरणस्थानन्तरं अयुतानां सहस्रं च पुरीं तां पर्यवारयदित्युच्यते ॥ ५१ ॥

****

**वानरैर्बलवद्भिश्च बभूव द्रुमपाणिभिः** **।  
संवृता** **सर्वतो** **लङ्का दुष्प्रवेशापि वायुना** **॥** **५२** **॥**

दुष्प्रवेशा बभूवेत्यन्वयः ॥ ५२ ॥

****

**राक्षसा विस्मयं जग्मुः सहसाभिनिपीडिताः** **।  
वानरैर्मेघसङ्काशैः शक्रतुल्यपराक्रमैः** **॥** **५३** **॥**

अभिनिपीडिताः उपरुद्धाः । राक्षसाः । विस्मयं आश्चर्यं जग्मुः ॥ ५३ ॥

****

**महाञ्शब्दोऽभवत्तत्र बलौघस्याभिवर्ततः** **।  
सागरस्येव भिन्नस्य यथा स्यात्सलिलस्वनः** **॥** **५४** **॥**

तत्र त्रिकूटशिखरे । भिन्नस्य भिन्नमर्यादस्य । सागरस्येव अभिवर्ततः अभिवर्तमानस्य बलौघस्य । सलिलखनो यथा स्यात् तथा महाञ्छब्दो बभूवेति योजना । अतो न यथाशब्दवैयर्थ्य ॥ ५४ ॥

****

**तेन शब्देन महता सप्राकारा सतोरणा** **।  
लङ्का प्रचलिता सर्वा सशैलवनकानना** **॥** **५५** **॥**

सशैलवनकाननेत्यत्र वनं उद्यानं ॥ ५५ ॥

****

**रामलक्ष्मणगुप्ता सा सुग्रीवेण च वाहिनी** **।  
बभूव दुर्धर्षतरा सर्वैरपि सुरासुरैः** **॥** **५६** **॥**

सुग्रीवेणेति रक्ष्यसाहित्यमुच्यते ॥ ५६ ॥

****

**राघवः संनिवेश्यैव सैन्यं स्वं रक्षसां वधे** **।  
संमन्त्र्य मन्त्रिभिः सार्धं निश्चित्य च पुनः पुनः** **।**

**आनन्तर्यमभिप्रेप्सुः क्रमयोगार्थतत्त्ववित्** **॥** **५७** **॥  
विभीषणस्यानुमते राजधर्ममनुस्मरन्** **।  
अङ्गदं वालितनयं समाहूयेदमब्रवीत्** **॥** **५८** **॥**

राघव इत्यादिसार्धश्लोकद्वयमेकान्वयं ॥ वधे विषये । आनन्तर्य अनन्तरकर्तव्यं । अभिप्रेप्सुः प्राप्तुमिच्छुः । संमन्य दूतः प्रेषणीय इति विचार्य । निश्चित्य अङ्गद एव प्रेषणीय इति निर्धार्य । क्रमयोगार्थतत्त्ववित् क्रमयुक्ता योगाः सामाद्युपायाः तेषामर्थः फलं तस्य तत्त्वं याथार्थ्यं वेत्तीति तथोक्तः । राजधर्ममनुस्मरन् युयुत्सया शत्रुपुरं प्रत्यागता राजानः युद्धार्थ दूतमुखेन प्रथममाह्वयन्तीत्येवं रूपं राजधर्ममनुस्मरन् । विभीषणस्यानुमते अनुमतौ सत्यां । अङ्गदं समाहूयेदमब्रवीदिति संबन्धः ॥ ५७-५८ ॥

****

**गत्वा सौम्य दशग्रीवं ब्रूहि मद्वचनात्कपे** **।  
लङ्घयित्वा पुरीं लङ्कां भयं त्यक्त्वा गतव्यथः** **॥** **५९** **॥**

हे सौम्य गतव्यथः गतश्रमः सन् । लङ्कां पुरीं तत्प्राकारं लङ्घयित्वा भयं त्यक्त्वा दशग्रीवं मद्वचनात् ब्रूहि मयोक्तमितिब्रूहीत्यर्थः। कपे इत्यनेन लङ्घनसामर्थ्यं द्योतयति ॥ ५९ ॥

****

**भ्रष्टश्रीक** **गतैश्वर्य** **मुमूर्षो नष्टचेतनः** **।  
ऋषीणां देवतानां च गन्धर्वाप्सरसां तथा** **॥** **६०** **॥**

भ्रष्टश्रीक भ्रष्टप्रायद्रविण । गतैश्वर्य गतप्रायनियन्तृत्व । संपदि भ्रष्टायामपि लोके नियन्तृत्वं संभवति । तदपिनास्तीत्यर्थः । तदुभयाभावेपि जीवनाशा संभवति सापिनास्तीत्याह-मुमूर्षो इति । तदानीमपि ज्ञानं संभवति तदपि नास्तीत्याह-नष्टचेतनेति ॥ ६० ॥

****

**नागानामथ यक्षाणां राज्ञां च रजनीचर** **।  
यच्च पापं कृतं मोहादवलिप्तेन राक्षस** **।**

**तस्य पापस्य संप्राप्ता व्युष्टिरद्य दुरासदा ॥** **६१** **॥**

**नूनमद्य गतो दर्पः स्वयम्भूवरदानजः** **।  
यस्य दण्डधरस्तेऽहं दाराहरणकर्शितः** **।  
दण्डं धारयमाणस्तु लङ्काद्वारे व्यवस्थितः** **॥** **६२** **॥**

नागानां सर्पाणां । अवलिप्तेन गर्वितेन त्वया । ऋषिप्रमुखानां यत्पापं कृतं यो द्रोहः कृतः । तस्य कारणभूतः स्वयंभूवरदानजो दर्पो गतः गतप्राय इत्यन्वयः । तत्र हेतुमाह — यस्येति । दण्ड धरः नियन्ता । अहं यस्य ते दण्डं धारयमाणः करिष्यमाण इत्यर्थः ॥ ६१-६२ ॥

****

**पदवीं देवतानां च महर्षीणां च राक्षस** **।  
राजर्षीणां च सर्वेणां गमिष्यसि मया हतः** **॥** **६३** **॥**

एवंविधस्य नियमने तव किं भविष्यतीत्यत्राह- पद्वीमिति ॥ पदवीं तेषुकृतं परिभवं तमपि गमिष्यसीत्यर्थः । यद्वा पदवीं लोकं । युद्धे स्थितः सन् तेषां लोकं गमिष्यसि । युद्धे स्थित्वा सर्वपापविशुद्धः सन् गतिं गमिष्यसि । ततस्तूर्णमागच्छेति भावः ॥ ६३ ॥

****

**बलेन येन वै सीतां मायया राक्षसाधम** **।  
मामतिक्रामयित्वा त्वं हृतवांस्तन्निदर्शय** **॥** **६४** **॥**

मायया मारीचमायया । मां अतिक्रामयित्वा अपवाह्य । ल्यबभाव आर्षः । येन बलेन यद्बलमवलम्ब्य । सीतां हृतवानसि तद्बलं निदर्शयेत्यन्वयः ॥ ६४ ॥

****

**अराक्षसमिमं लोकं कर्ताऽस्मि निशितैः शरैः** **।  
न चेच्छरणमभ्येषि मामुपादाय मैथिलीम्** **॥** **६५** **॥**

मैथिलीमुपादाय समर्प्य मां शरणं नाभ्येषि चेदिमं लोकमराक्षसं कर्तास्मि । शरणागतौ तु सर्वं क्षमिष्य इति भावः । मैथिलीमुपादायेत्यनेन स्वर्णस्तेये स्वर्णप्रत्यर्पणमन्तरेण प्रायश्चित्तानधिकारवत्सीताप्रत्यर्पणाभावे शरणागतौ तु नाधिकार इत्युक्तं । रावणेन शरणागतौ कृतायां विभीषणाय कोसलराज्यं दास्यामीत्यभिप्रायः ॥ ६५ ॥

****

**धर्मात्मा रक्षसां श्रेष्ठः सम्प्राप्तोऽयं विभीषणः** **।  
लङ्कैश्वर्यं ध्रुवं श्रीमानयं प्राप्नोत्यकण्टकम्** **॥** **६६** **॥**

शरणागत्यकरणे स्वकर्तव्यमाह – धर्मात्मेति ॥ यद्वा शरणागतौ प्राणत्राणं करिष्यामि न तु राज्यं दास्यामीत्यभिप्रायेणाह – धर्मात्मेति ॥ धर्मात्मा धर्मबुद्धिः । रक्षसां श्रेष्ठः राक्षसनायकइत्यर्थः । अयं विभीषणः । संप्राप्तः मां प्रपन्नः । तस्माल्लंकैश्वर्यमयं प्राप्नोति उत्तरक्षणे प्राप्स्यतीत्यर्थः । श्रीमान् तदनुगुणानुकूल्यवान् । एवं क्रियाभेदादयंशब्दद्वयोपपत्तिः ॥ ६६ ॥

****

**न हि राज्यमधर्मेण भोक्तुं क्षणमपि त्वया** **।  
शक्यं मूर्खसहायेन पापेनाविजितात्मना** **॥** **६७** **॥**

एवं विभीषणस्य राज्ययोग्यतामुक्त्वा रावणस्य तद्भावमाह —न हीति ॥ अधर्मेण धर्मरहितेन । अतएव पापेन पापिष्ठेन । अतएवाविदितात्मना अस्वाधीनमनस्केन । मूर्खसहायेन त्वया न शक्यमित्यन्वयः ॥ ६७ ॥

****

**युध्यस्व वा धृतिं कृत्वा शौर्यमालम्ब्य राक्षस** **।  
मच्छरैस्त्वं रणे शान्तस्ततः पूतो भविष्यसि** **॥** **६८** **॥**

**यद्वा** **विशसि लोकांस्त्रीन्पक्षिभूतो मनोजवः** **।  
मम चक्षुष्पथं प्राप्य न जीवन्प्रतियास्यसि** **॥** **६९** **॥**

सीतामादाय शरणमागतोसि चेद्विभीषणाय राज्यं दत्त्वा त्वत्प्राणान् रक्षामि अन्यथा युध्यस्वेत्याह- युध्यस्वेति ॥ शान्तः मृतः । पूत इति । युद्धे अपरावृत्त्या मृतेः सर्वपापप्रायश्चित्तत्वादिति भावः ॥ ६८ – ६९ ॥

****

**ब्रवीमि त्वां हितं वाक्यं क्रियताम् और्ध्वदैहिकम्** **।  
सुदृष्टा क्रियतां लङ्का जीवितं ते मयि स्थितम्** **॥** **७०** **॥**

क्रियतामौर्ध्वदैहिकमिति अराक्षसकरणेन श्राद्धकर्त्रभावात्स्वयमेव जीवच्छ्राद्धं कुर्वित्यर्थः । सुदृष्टेति । म्रियमाणा हि चापलेन पुत्रकलत्रादिमुखदर्शनं कुर्वन्ति तद्वदिति भावः । मयि स्थितं मदायत्तं । अवश्यं त्वां नाशयामीत्यर्थः ॥ ७० ॥

****

**इत्युक्तः स तु तारेयो रामेणाक्लिष्टकर्मणा** **।  
जगामाकाशमाविश्य मूर्तिमानिव हव्यवाट्** **॥** **७१** **॥**

मूर्तिमान् कर चरणादिसंस्थानवान् । हव्यवाट् अग्निः ॥ ७१ ॥

****

**सोऽतिपत्य मुहूर्तेन श्रीमान्रावणमन्दिरम्** **।  
ददर्शासीनमव्यग्रं रावणं सचिवैः सह** **॥** **७२** **॥**

**ततस्तस्याविदूरेण निपत्य हरिपुङ्गवः** **।  
दीप्ताग्निसदृशस्तस्थावङ्गदः कनकाङ्गदः** **॥** **७३** **॥**

अतिपत्य प्राप्य । अव्यग्रं ददर्शेत्यन्वयः । श्रीमानित्यनेन हर्षवत्त्वमुच्यते ॥ ७२–७३ ॥

****

**तद्रामवचनं सर्वमन्यूनाधिकमुत्तमम्** **।  
सामात्यं श्रावयामास निवेद्यात्मानमात्मना** **॥** **७४** **॥**

उत्तमं पथ्यं । सामात्यं रावणमिति शेषः । आत्मना स्वयं । आत्मानं निवेद्य । आत्मनो वालिपुत्रत्वादिनिवेदनपूर्वकं रामवचनं कथयामासेत्यर्थः ॥ ७४ ॥

****

**दूतोऽहं कोसलेन्द्रस्य रामस्याक्लिष्टकर्मणः** **।  
वालिपुत्रोऽङ्गदो नाम यदि ते श्रोत्रमागतः** **॥** **७५** **॥**

यदि ते श्रोत्रमागतः । मां श्रुतवानसि किमित्यर्थः ॥ ७५ ॥

****

**आह त्वां राघवो रामः कौसल्यानन्दवर्धनः** **।  
निष्पत्य प्रतियुध्यस्व नृशंसं पुरुषो भव** **॥** **७६** **॥**

राघव इत्यादिना छद्मना न योत्स्यत इत्युक्तं । कौसल्यानन्दवर्धन इत्यनेन बहुतपःप्रभावजनिततया धार्मिकत्वमुक्तं । निष्पत्य पुरान्निर्गत्य । पुरुषो भव शूरो भवेत्यर्थः । पुरुषाधमेति पाठे पुरोपरोघेण्यनिर्गमने नूनं पुरुषाधम एवासीति भावः ॥ ७६ ॥

****

**हन्तास्मि त्वां सहामात्यं सपुत्रज्ञातिबान्धवम्** **।  
निरुद्विग्नास्त्रयो लोका भविष्यन्ति हते त्वयि** **॥** **७७** **॥**

हन्तेति अहमिति शेषः । निरुद्विमाः निर्भयाः ॥ ७७ ॥

****

**देवदानवयक्षाणां गन्धर्वोरगरक्षसाम्** **।  
शत्रुमद्योद्धरिष्यामि त्वामृषीणां च कण्टकम्** **॥** **७८** **॥**

**विभीषणस्य चैश्वर्यं भविष्यति हते त्वयि** **।  
न चेत्सत्कृत्य वैदेहीं प्रणिपत्य प्रदास्यसि** **॥** **७९** **॥**

उद्धरिष्यामि उन्मूलयिष्यामि । कण्टकं बाधकमित्यर्थः ॥ ७८–७९ ॥

****

**इत्येवं परुषं वाक्यं ब्रुवाणे हरिपुङ्गवे** **।  
अमर्षवशमापन्नो निशाचरगणेश्वरः** **॥** **८०** **॥**

आपन्नः प्राप्तः । बभूव ॥ ८० ॥

****

**ततः स रोषताम्राक्षः शशास सचिवांस्तदा** **।  
गृह्यतामेष दुर्मेधा वध्यतामिति चासकृत्** **॥** **८१** **॥**

**रावणस्य वचः श्रुत्वा दीप्ताग्निसमतेजसः** **।  
जगृहुस्तं ततो घोराश्चत्वारो रजनीचराः** **॥** **८२** **॥**

दुर्मेधाः दुर्बुद्धिः । न दूतो वध्य इति शास्त्रानभिज्ञ इत्यर्थः । असकृच्छशासेत्यन्वयः । यद्वा दुर्मेधा इत्यङ्गदमेवाह ॥ ८१-८२

****

**ग्राहयामास तारेयः स्वयमात्मानमात्मवान्** **।  
बलं दर्शयितुं वीरो यातुधानगणे तदा** **॥** **८३** **॥**

**स तान्बाहुद्वये सक्तानादाय पतगानिव** **।  
प्रासादं शैलसङ्काशमुत्पापाताङ्गदस्तदा** **॥** **८४** **॥**

**तेऽन्तरिक्षाद्विनिर्धूतास्तस्य वेगेन राक्षसाः** **।  
भुमौ निपतिताः सर्वे राक्षसेन्द्रस्य पश्यतः** **॥** **८५** **॥**

**ततः प्रासादशिखरं शैलशृङ्गमिवोन्नतम्** **।**

**ददर्श राक्षसेन्द्रस्य वालिपुत्रः प्रतापवान् ॥** **८६** **॥**

यातुधानगणे विषये स्वबलं दर्शयितुं । आत्मवान् धृतिमान् । स्वयं आत्मानं ग्राहयामास ग्रहीतुमनुमेने ॥ ८३ – ८६ ॥

**  
तत्पफाल** **पदाक्रान्तं दशग्रीवस्य पश्यतः** **।**

**पुरा हिमवतः श्रृङ्गं वज्रिणेव विदारितम् ॥** **८७** **॥**

पफाल व्यशीर्यत ॥ ८७ ॥

****

**भङ्क्त्वा प्रासादशिखरं नाम विश्राव्य चात्मनः** **।  
विनद्य सुमहानादमुत्पपात विहायसम्** **॥** **८८** **॥**

**व्यथयन्राक्षसान्सर्वान्हर्षयंश्चापि वानरान् ।**

**स वानराणां मध्ये तु रामपार्श्वमुपागतः ॥** **८९** **॥**

विश्राव्य विशेषेण श्रावयित्वा ॥ ८८ – ८९ ॥

****

**रावणस्तु परं चक्रे क्रोधं प्रासादधर्षणात्** **।  
विनाशं चात्मनः पश्यन्निश्वासपरमोऽभवत्** **॥** **९०** **॥**

प्रासादधर्षणात् प्रासादभञ्जनात् । पश्यन् तर्कयन् । निश्वासपरमः अधिकनिश्वासः ॥ ९० ॥

****

**रामस्तु बहुभिर्हृष्टैर्निनदद्भिः प्लवङ्गमैः** **।  
वृतो रिपुवधाकाङ्क्षी युद्धायैवाभ्यवर्तत** **॥** **९१** **॥**

राम इति अङ्गदागमनं दृष्ट्वेति शेषः ॥ ९१ ॥

****

**सुषेणस्तु महावीर्यो गिरिकूटोपमो हरिः** **।  
बहुभिः संवृतस्तत्र वानरैः कामरूपिभिः** **॥** **९२** **॥**

संवृतः बभूवेति शेषः । उत्तरश्लोकेनैकवाक्यत्वे हरिकपिशब्दयोः पौनरुक्त्यं स्यात् ॥ ९२ ॥

****

**चतुर्द्वाराणि सर्वाणि सुग्रीववचनात्कपिः** **।  
पर्यक्रामत दुर्धर्षो नक्षत्राणीव चन्द्रमाः** **॥** **९३** **॥**

न्यूनताव्यावृत्यर्थं सर्वाणीत्युक्तं । कपिः सुषेणः । पर्यक्रामत परितश्चचार । नक्षत्राणि नक्षत्रनिरूपितराशीनित्यर्थः ॥ ९३ ॥

****

**तेषामक्षौहिणिशतं समवेक्ष्य व** **नौकसाम्** **।  
लङ्कामुपनिविष्टानां सागरं चातिवर्तताम्** **॥** **९४** **॥**

**राक्षसा विस्मयं जग्मुस्त्रासं जग्मुस्तथापरे** **।  
अपरे समरोद्धर्षाद्धर्षमेव** **प्रपेदिरे** **॥** **९५** **॥**

अक्षौहिणिशतमित्यत्र ङयापोः संज्ञाछन्दसोर्बहुलं इति ह्रस्वः । अनेकाक्षौहिणीमित्यर्थः । सागरंचाभिवर्ततां सागरसमीपे वर्तमानानामित्यर्थः । राक्षसाः धीरा इति शेषः । अपरे अधीरा इत्यर्थः । उद्धर्षात् गर्वात् ॥ ९४ – ९५ ॥

****

**कृत्स्नं हि कपिभिर्व्याप्तं प्राकारपरिखान्तरम्** **।  
ददृशू राक्षसा दीनाः प्राकारं वानरीकृतम्** **॥** **९६** **॥**

हरिभिर्व्याप्तं प्राकारपरिखान्तरं प्राकारपरिखयोरन्तरालं । वानरीकृतं वानरप्रचुरतया कृतं । अपरमिव प्राकारं ददृशुरित्यर्थः ॥ ९६ ॥

****

**हाहकारं प्रकुर्वन्ति राक्षसा भयमोहिताः ॥** **९७** **॥**

**तस्मिन्महाभीषणके प्रवृत्ते** **कोलाहले राक्षसराजधान्याम्** **।  
प्रगृह्य रक्षांसि महायुधानि** **युगान्तवाता इव संविचेरुः** **॥** **९८** **॥**

हाहेत्यर्धं ॥ ९७-९८ ॥

****

**इत्यार्षे** **श्रीमद्रामायणे वाल्मीकीये आदिकाव्ये युद्धकाण्डे** **एकचत्वारिंशः सर्गः ॥** **४१** **॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने एकचत्वारिंशः सर्गः ॥ ४१ ॥**
