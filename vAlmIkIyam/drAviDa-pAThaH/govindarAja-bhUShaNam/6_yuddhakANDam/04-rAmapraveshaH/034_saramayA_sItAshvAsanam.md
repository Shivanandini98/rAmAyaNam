+++
title = "०३४ सरमया सीताश्वासनम्"
title_english = "034 Sarama consoles Seetha"

+++
**श्रीमद्रामायणे वाल्मीकीये आदिकाव्ये युद्धकाण्डे** **चतुस्त्रिंशः सर्गः**

सरमयासीतांप्रति रामे स्वेनसंदेशप्रापणप्रार्थने सीतयातस्यानौचित्यबुद्ध्या स्वविषयेरावणाध्यवसायावगतयेतत्प्रेषणं ॥ १ ॥ रावणाध्यवसायाधिगमेन पुनरागतयासरमया सीतांप्रति रावणमात्राऽविन्ध्यनाम्नामंत्रिणाचतंप्रति बहुधारामायसीताप्रत्यर्पणचोदनेपि तस्य तदनर्पणेदृढाध्यवसायनिवेदनम् ॥ २ ॥ तथा रामेण रावणहननपूर्वकमयोध्यांप्रतितदानयन -निवेदने तन्त्रोपश्रुतितयावानरसेनासंनाहभेरीशङ्खरवप्रादुर्भावः ॥ ३॥

**अथ तां जातसन्तापां तेन वाक्येन मोहिताम्** **।  
सरमा ह्लादयामास पृतिवीं द्यौरिवाम्भसा** **॥** **१** **॥**

अथ सरमया रावणाशयपरिज्ञानं चतुत्रिंशे–अथ तामित्यादि । अथेति प्रथमश्लोकेन पूर्वसर्गोक्तानुवादः । तेन वाक्येन ह्रादयामासेत्यन्वयः । यद्वा तेन वाक्येन रावणवाक्येन ॥ १ ॥

****

**ततस्तस्या हितं सख्याश्चिकीर्षन्ती सखीवचः** **।  
उवाच काले कालज्ञा स्मितपूर्वाभिभाषिणी** **॥** **२** **॥**

सख्याः सीतायाः । सखी सरमा ॥ २ ॥

****

**उत्सहेयमहं गत्वा त्वद्वाक्यमसितेक्षणे** **।  
निवेद्य कुशलं रामे प्रतिच्छन्ना निवर्तितुम्** **॥** **३** **॥**

कुशलं कुशलप्रतिपादकं । त्वद्वाक्यमित्यन्वयः । निवर्तितुमुत्सहेयं समर्थेत्यर्थः ॥ ३ ॥

****

**न हि मे क्रममाणाया निरालम्बे विहायसि** **।  
समर्थो गतिमन्वेतुं पवनो गरुडोऽपि वा** **॥** **४** **॥**

बहुदूरं कथं गन्तुमर्हसीत्यत्राह – न हीति ॥ क्रममाणायाः गच्छन्त्याः ॥ ४ ॥

****

**एवं ब्रुवाणां तां सीता सरमां पुनरब्रवीत्** **।  
मधुरं श्लक्ष्णया वाचा पूर्वं** **शोकाभिपन्नया** **॥** **५** **॥**

मधुरं मधुरार्थकं । श्लेक्ष्णयेति वाङ्माधुर्योक्तिः । पूर्वं शोकाभिपन्नया संप्रति हृष्टयेत्यर्थः ॥ ५ ॥

****

**समर्था गगनं गन्तुमपि वा त्वं रसातलम्** **।  
अवगच्छाम्यकर्तव्यं कर्तव्यं ते मदन्तरे** **॥** **६** **॥**

संदेशमाहरिष्यामीति वदन्तीं सरमां प्रति न गन्तव्यमित्युक्ते सख्यहानिः रामं प्रति प्रेषणं तत्तस्य सदृशं भवेदिति स्थितायाः सीताया न युक्तं अतो व्याजेन निपुणं परिहरति – समर्थेति ॥ मदन्तरे मद्विषये । अन्यैरकर्तव्यं कर्तुमशक्यं कार्यं त्वया कर्तव्यं कर्तुं शक्यमित्यवगच्छामि । यद्वा मद्विषये ते कर्तव्यं अवश्यकरणीयं जानामीत्यर्थः ॥ ६ ॥

****

**मत्प्रियं यदि कर्तव्यं यदि बुद्धिः स्थिरा तव** **।  
ज्ञातुमिच्छामि तं गत्वा किं करोतीति रावणः** **॥** **७** **॥**

रावणं गत्वा स किं करोतीति ज्ञातुमिच्छामि । त्वत्कर्तृकं रावणज्ञानमिच्छामीत्यर्थः ॥ ७ ॥

****

**स हि मायाबलः क्रूरो रावणः शत्रुरावणः** **।  
मां मोहयति दुष्टात्मा पीतमात्रेव वारुणी** **॥** **८** **॥**

तस्य ज्ञानस्य किं प्रयोजनमित्यत्राह – स हीति ॥ पीतमात्रा सद्यः पीता । वारुणी मद्यं ॥ ८ ॥

****

**तर्जापयति मां नित्यं भर्त्सापयति चासकृत्** **।  
राक्षसीभिः सुघोराभिर्या मां रक्षन्ति नित्यशः** **॥** **९** **॥**

तर्जापयति तर्जनंकारयति । भर्त्सापयति भर्त्सनं कारयति । आत्वपुगागमावार्षौ । या राक्षस्यो मां रक्षन्ति ताभिस्तर्जापयतीति संबन्धः । नासाग्रे अङ्गुलिन्यासनयन -भ्रामणदन्तदर्शनप्रभृतिमुखचेष्टाभिर्भीजननं तर्जनं । हनिष्यति दहिष्यतीत्यादि वाचा भीजननं भर्त्सनं ॥ ९ ॥

****

**उद्विग्ना शङ्किता चास्मि न स्वस्थं** **च** **मनो मम** **।  
तद्भयाच्चाहमुद्विग्ना अशोकवनिकां गता** **॥** **१०** **॥**

कुत उद्विग्नेत्यत्राह -तद्भयाश्चेति । कुतः शङ्कितेत्यत्राह–अशोकवनिकां गतेति ॥ १० ॥

****

**यदि नाम कथा तस्य निश्चितं वापि यद्भवेत्** **॥  
निवेदयेथाः सर्वं तत्परो मे स्यादनुग्रहः** **॥** **११** **॥**

तस्य रावणस्य । यदि नाम कथा यदि वार्तास्ति । यच्च तस्य निश्चितं अध्यवसाय इति यावत् । तत्सर्वं निवेदयेथाः । ततश्च मे परोनुग्रहः उपकारः । कृतः स्यात् । याहिनामेतिपाठः सम्यक् ॥ ११ ॥

****

**सा त्वेवं ब्रुवतीं सीतां सरमा वल्गुभाषिणी** **।  
उवाच वचनं तस्याः स्पृशन्ती बाष्पविक्लबम्** **॥** **१२** **॥**

वल्गु सुन्दरं यथा तथा भाषितुं शीलमस्या अस्तीति वल्गुभाषिणी । बाष्पविक्लवं बाष्पव्याकुलं । वदनं स्पृशन्ती परिमृजन्ती ॥ १२ ॥

****

**एष ते यद्यभिप्रायस्तदा गच्छामि जानकि** **।  
गृह्य शत्रोरभिप्रायमुपावृत्तां च पश्य माम्** **॥** **१३** **॥**

**एवमुक्त्वा ततो गत्वा समीपं तस्य रक्षसः** **।  
शुश्राव कथितं तस्य रावणस्य समन्त्रिणः** **॥** **१४** **॥**

**सा श्रुत्वा निश्चयं तस्य निश्चयज्ञा दुरात्मनः** **।  
पुनरेवागमत्क्षिप्रमशोकवनिकां तदा** **॥** **१५** **॥**

तदा गच्छामीतिपाठः । गृह्य ज्ञात्वा । उपावृत्तां च पुनरागतामेव । पश्य तत्र सन्देहो नास्तीत्यर्थः ॥ १३ – १५ ॥

****

**सा प्रविष्टा पुनस्तत्र ददर्श जनकात्मजाम्** **।  
प्रतीक्षमाणां स्वामेव भ्रष्टपद्मामिव श्रियम्** **॥** **१६** **॥**

स्वामेव आत्मानमेव । सरमामित्यर्थः । आत्मवाचिनः स्वशब्दस्य आबन्तत्वमार्षं । भ्रष्टपद्मां पद्मासनहीनामित्यर्थः ॥ १६ ॥

****

**तां तु सीता पुनः प्राप्तां सरमां वल्गुभाषिणीम्** **।  
परिष्वज्य च सुस्निग्धं ददौ च स्वयमासनम्** **॥** **१७** **॥**

सुस्निग्धं स्नेहयुक्तं यथा तथा ॥ १७ ॥

****

**इहासीना सुखं सर्वमाख्याहि मम तत्त्वतः** **।  
क्रूरस्य निश्चयं तस्य रावणस्य दुरात्मनः** **॥** **१८** **॥**

सुखमासीनेत्यन्वयः ॥ १८ ॥

****

**एवमुक्ता तु सरमा सीतया वेपमानया** **।  
कथितं सर्वमाचष्ट रावणस्य समन्त्रिणः** **॥** **१९** **॥**

वेपमानया किंवा भयं वक्ष्यतीति कम्पमानया ॥ १९ ॥

****

**जनन्या राक्षसेन्द्रो वै त्वन्मोक्षार्थं बृहद्वचः** **।  
अविद्धेन च वैदेहि मन्त्रिवृद्धेन बोधितः** **॥** **२०** **॥**

जनन्या कैकसीनाम्न्या । अविद्धेन अविद्धाख्येन मन्त्रिवृद्धेनच । राक्षसेन्द्रस्त्वन्मोक्षार्थं बृहद्वचनं बोधितः ॥ २० ॥

****

**दीयतामभिसत्कृत्य मनुजेन्द्राय मैथिली** **।  
निदर्शनं ते पर्याप्तं जनस्थाने यदद्भुतम्** **॥** **२२** **॥**

तदेव वचनं दर्शयति- दीयतामिति ॥ जनस्थाने यदद्भुतं खरवधादिकं कृतं तदेव पर्याप्तं प्रमाणान्तरनिरपेक्षं । निदर्शनं दृष्टान्तः । करिष्यमाणस्य रामपराक्रमस्येति शेषः ॥ २१ ॥

****

**लङ्घनं च समुद्रस्य दर्शनं च हनूमतः** **।  
वधं च रक्षसां युद्धे कः कुर्यान्मानुषो भुवि** **॥** **२२** **॥**

तिष्ठतु रामः तद्भृत्यो हनुमानेव सर्वान्राक्षसा जेतुं समर्थ इत्याशयेन तत्पराक्रमं वर्णयति–लङ्घनमिति ॥ दर्शनं सीतादर्शनं । मानुषः मनुष्यसंबन्धी पुरुषः । कः कुर्यात् । तस्येदं इत्यण् । स्वदूतमुखेनानेककार्यकारी रामो देव एवेतिभावः ॥ २२ ॥

****

**एवं स मन्त्रिवृद्धैश्चाविद्धेन** **बहु भाषितः** **।  
न त्वामुत्सहते मोक्तुमर्थमर्थपरो यथा** **॥** **२३** **॥**

अविद्धेन तन्नान्ना । मन्त्रिवृद्धैरिति पूजायां बहुवचनं । बह्विति क्रियाविशेषणं ॥ २३ ॥

****

**नोत्सहत्यमृतो मोक्तुं युद्धे त्वामिति मैथिलि** **।  
सामात्यस्य नृशंसस्य निश्चयो ह्येष वर्तते** **॥** **२४** **॥**

हि यस्मात्सामात्यस्य एष निश्चयो वर्तते इति तस्मात् युद्धे अमृतः सन् त्वां मोक्तुं नोत्सहतीति । इतिर्हेतौ इति निश्चय इत्यन्वय इत्येके । इति मन्य इत्यपरे । इह मैथिलीति केषुचित्पाठः ॥ २४ ॥

****

**तदेषा सुस्थिरा बुद्धिर्मृत्युलोभादुपस्थिता** **।  
भयान्न शक्तस्त्वां मोक्तुमनिरस्तस्तु संयुगे** **।  
राक्षसानां च सर्वेषामात्मनश्च वधेन हि** **॥** **२५** **॥**

एतादृशाध्यवसायस्य किं निमित्तमित्यपेक्षायां मरणलोभ एवेत्याह – तदेषेत्यादिसार्धश्लोकः ॥ तत् तस्येत्यर्थः । राक्षसानामात्मनश्च वधेन अनिरस्तः अनिराकृतः । केवलभयास्त्वां मोक्तुं न शक्तः । नोत्सहत इत्यर्थः ॥ २५ ॥

****

**निहत्य रावणं सङ्ख्ये सर्वथा निशितैः शरैः** **।  
प्रतिनेष्यति रामस्त्वामयोध्यामसितेक्षणे** **॥** **२६** **॥**

कथं तर्हि मे निर्गमनमित्यत आह – निहत्येति ॥ एतत्सर्वं तव नेत्रसौभाग्यलक्षणादि -त्यभिप्रायेणाह–असितेक्षण इति ॥ २६ ॥

****

**एतस्मिन्नन्तरे शब्दो भेरीशङ्खसमाकुलः** **॥  
श्रुतो वै सर्वसैन्यानां कम्पयन्धरणीतलम्** **॥** **२७** **॥**

सरमोक्तस्योपश्रुतिनिमित्तं दर्शयन्नेव कथाशेषं दर्शयति — एतस्मिन्निति ॥ अत्र भेर्यादिशब्दो भेर्यादिशब्दपरः । वानरसैन्यानामपि भेर्यादिकमस्तीति किष्किन्धाकाण्डे दर्शितं ॥ २७ ॥

****

**श्रुत्वा तु तद्वानरसैन्यशब्दं** **लङ्कागता राक्षसराजभृत्याः** **।  
नष्टौजसो दैन्यपरीतचेष्टाः** **श्रेयो न पश्यन्ति नृपस्य दोषे** **॥** **२८** **॥**

श्रुत्वेति ॥ श्रेयो न पश्यन्ति नृपस्य दोष इति । रावणस्य दोषे निमित्तभूते जीवनभूतमात्मनः श्रेयो न पश्यन्ति ॥ २८ ॥

****

**इत्यार्षे** **श्रीमद्रामायणे वाल्मीकीये आदिकाव्ये युद्धकाण्डे** **चतुस्त्रिंशः सर्गः ॥** **३४** **॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने चतुस्त्रिंशः सर्गः ॥ ३४ ॥**
