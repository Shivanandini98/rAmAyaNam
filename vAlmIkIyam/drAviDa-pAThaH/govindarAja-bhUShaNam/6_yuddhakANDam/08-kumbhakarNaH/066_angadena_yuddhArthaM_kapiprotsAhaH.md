+++
title = "०६६ अङ्गदेन युद्धार्थं कपिप्रोत्साहः"
title_english = "066 Angada reassures the monkeys to return to the battle"

+++
**श्रीमद्रामायणे वाल्मीकीये आदिकाव्ये युद्धकाण्डे पट्षष्टितमः सर्गः**

लङ्काप्राकारोल्लङ्घनेनरणायाभ्यागच्छतःकुंभकर्णस्य गिरिसदृशपृथुतरशरीरा -वलोकनमात्रेण नीलनलादिभिर्भयात्पलायनम् ॥ १ ॥ अङ्गदेन नानाप्रकारैः परिसान्वितेस्तैः पुनःप्रत्यावर्तनेन तरुशिलादिपरिग्रहणेन कुंभकर्णंप्रत्यभियानम् ॥ २॥

****

**स लङ्घयित्वा प्राकारं गिरिकूटोपमो महान् ।**

**निर्ययौ नगरात्तूर्णं कुम्भकर्णो महाबलः ॥ १ ॥**

अथ कुम्भकर्णयुद्धप्रवृत्तिः – स इत्यादि ॥ १ ॥

****

**स ननाद महानादं समुद्रमभिनादयन् ।**

**जनयन्निव निर्धातान्विधमन्निव पर्वतान् ॥ २ ॥**

**तमवध्यं मघवता यमेन वरुणेन वा ।**

**प्रेक्ष्य भीमाक्षमायान्तं वानरा विप्रदुद्रुवुः ॥ ३ ॥**

**तांस्तु विप्रद्रुतान्दृष्ट्वा वालिपुत्रोऽङ्गदोऽब्रवीत् ।**

**नलं नीलं गवाक्षं च कुमुदं च महाबलम् ॥ ४ ॥**

विधमन् दुहुन् ॥ २-४ ॥

****

**आत्मानमत्र विस्मृत्य वीर्याण्यभिजनानि च ।**

**क्व गच्छत भयत्रस्ताः प्राकृता हरयो यथा ॥ ५ ॥**

अभिजनानि प्रशस्तकुलानि ॥ ५ ॥

****

**साधु सौम्या निवर्तध्वं किं प्राणान्परिरक्षथ ।**

**नालं युद्धाय वै रक्षो महतीयं विभीषिका ॥ ६ ॥**

**महतीमुत्थितामेनां राक्षसानां विभीषिकाम् ।**

**विक्रमाद्विधमिष्यामो निवर्तध्वं प्लवङ्गमाः ॥ ७ ॥**

**कृच्छ्रेण तु समाश्वस्य संगम्य च ततस्ततः ।**

**वृक्षाद्रिहस्ता हरयः संप्रतस्थू रणाजिरम् ॥ ८ ॥**

विभीषिका भयजनकः कृत्रिमपुरुषवेषः ॥ ६-८ ॥

****

**ते निवृत्य तु संक्रुद्धाः कुम्भकर्णं वनौकसः ।**

**निजघ्नुः परमक्रुद्धाः समदा इव कुञ्जराः ॥ ९ ॥**

परमक्रुद्धा इति कुञ्जरविशेषणं ॥ ९ ॥

****

**प्रांशुभिर्गिरिशृङ्गैश्च शिलाभिश्च महाबलः ।**

**पादपैः पुष्पिताग्रैश्च हन्यमानो न कंम्पते ॥ १० ॥**

**तस्य गात्रेषु पतिता भिद्यन्ते शतशः शिलाः ।**

**पादपाः पुष्पिताग्राश्च भग्नाः पेतुर्महीतले ॥ ११ ॥**

प्रांशुभिः उन्नतैः । महाबलः कुम्भकर्णः ॥ १०- ११ ॥

****

**सोपि सैन्यानि संक्रुद्धो वानराणां महौजसाम् ।**

**ममन्थ परमायत्तो वनान्यग्निरिवोत्थितः ॥ १२ ॥**

ममन्थ । ददाहेत्यर्थः ॥ १२ ॥

****

**लोहितार्द्रास्तु बहवः शेरते वानरर्षभाः ।**

**निरस्ताः पतिता भूमौ ताम्रपुष्पा इव द्रुमाः ॥ १३ ॥**

निरस्ताः उत्क्षिप्ताः ॥ १३ ॥

****

**लङ्घयन्तः प्रधावन्तो वानरा नावलोकयन् ॥ १४ ॥**

लङ्घयन्त इत्यर्धं ॥ नावलोकयन् नावालोकयन् । पृष्ठदेशमित्यर्थः ॥ १४ ॥

****

**केचित्समुद्रे पतिताः केचिद्गगनमाश्रिताः ।**

**वध्यमानास्तु ते वीरा राक्षसेन बलीयसा ॥ १५ ॥**

केचित्ते वानरा इति योजना ॥ १५ ॥

****

**सागरं येन ते तीर्णाः पथा तेन प्रदुद्रुवुः ॥ १६ ॥**

सागरमित्यर्धं ॥ ते वानराः ॥ १६ ॥

****

**ते स्थलानि तथा निम्नं विषण्णवदना भयात् ।**

**ऋक्षा वृक्षान्समारूढाः केचित्पर्वतमाश्रिताः ॥ १७ ॥**

स्थलानि अतिधावनयोग्यान्देशान् उन्नतप्रदेशान्वा । आश्रिता इत्यन्वयः ॥ १७ ॥

****

**ममज्जुरर्णवे केचिद्गुहाः केचित्समाश्रिताः ।**

**निषेदुः प्लवगाः केचित्केचिन्नैवावतस्थिरे ॥ १८ ॥**

**\[ केचिद्भूमौ निपतिताः केचित्सुप्ता मृता इव \] ।**

**तान्समीक्ष्याङ्गदो भग्नान्वानरानिदमब्रवीत् ॥ १९ ॥**

निषेदुः भूमौ पतिता इव तस्थुः ॥ १८-१९ ॥

****

**अवतिष्ठत युध्यामो निवर्तध्वं प्लवङ्गमाः ।**

**भग्नानां वो न पश्यामि परिगम्य महीमिमाम् ।**

**स्थानं सर्वे निवर्तध्वं किं प्राणान्परिरक्षथ ॥ २० ॥**

परिगम्य प्रदक्षिणीकृत्येत्यर्थः । स्थानं न पश्यामीत्यन्वयः ॥ २० ॥

****

**निरायुधानां द्रवतामसङ्गगतिपौरुषाः ।**

**दारा ह्येपहसिष्यन्ति स वै घातस्तु जीविनाम् ॥ २१ ॥**

असङ्गगतिपौरुषाः अप्रतिबद्धपराक्रमा इति वानरसंबोधनं । निरायुधानां द्रवतां निरायुधेषु द्रवत्सु । यद्वा निरायुधानां द्रवतां दारास्तान् अपहसिष्यन्तीति । सः अपहास ः घातः मृतिः ॥ २१ ॥

****

**कुलेषु जाताः सर्वे स्म विस्तीर्णेषु महत्सु च ।**

**क्व गच्छथ भयत्रस्ता हरयः प्राकृता यथा ॥ २२ ॥**

सर्वे । वयमिति शेषः । विस्तीर्णेषु ज्ञातिपरम्परयां विततेषु । महत्सु प्रशस्तेषु ॥ २२ ॥

****

**अनार्याः खलु यद्भीतास्त्यक्त्वा वीर्यं प्रधावत ॥ २३ ॥**

अनार्या इत्यर्धं । यद्यस्मात् भीताः प्रधावत पलायथ । तस्मादनार्याः खलु ॥ २३ ॥

****

**विकत्थनानि वो यानि तदा वै जनसंसदि ।**

**तानि वः क्व नु यातानि सोदग्राणि महान्ति च ॥ २४ ॥**

सोदग्राणि उदग्रतायुक्तानि । महान्ति भूयांसीत्यर्थः ॥ २४ ॥

****

**भीरुप्रवादाः श्रूयन्ते यस्तु जीवति धिक्कृतः ।**

**मार्गः सत्पुरुषैर्जुष्टः सेव्यतां त्यज्यतां भयम् ॥ २५ ॥**

यस्तु धिक्कृतो जीवति तद्विषये भीरुप्रवादाः । भीरुत्वापवादाः । श्रूयन्ते । सत्पुरुषैः शूरैः । जुष्टः सेवितः ॥ २५ ॥

****

**शयामहेऽथ निहताः पृथिव्यामल्पजीविताः ।**

**दुष्प्रापं ब्रह्मलोकं वा प्राप्नुमो युधि सूदिताः ॥ २६ ॥**

**संप्राप्नुयामः कीर्तिं वा निहत्वा शत्रुमाहवे ।**

**जीवितं वीरलोकस्य मोक्ष्यामो वसु वानराः ॥ २७ ॥**

सत्पुरुषजुष्टो मार्गः क इत्यपेक्षायामाह—शयामह इत्यादि । युद्धमरणं हि सत्पुरुषजुष्टो मार्ग इत्यर्थः । समरान्निवृत्य पलायितानामपि मरणस्यावश्यंभावित्वप्रदर्शनार्थमल्पजीविता इत्युक्तं । समरानिवर्तिनां वीराणां तु मरणजीवनयोरुभयोरपि श्रेयस्करत्वं प्रतिपादयति- दुष्प्रापमिति । निहत्वा निहत्य । जीवितमिति । वीरलोकस्य वीराणां लोको ब्रह्मलोकः तस्य वसु मूल्यभूतं जीवितं मोक्ष्यामः ॥ २६-२७ ॥

****

**न कुम्भकर्णः काकुत्स्थं दृष्ट्वा जीवन्गमिष्यति ।**

**दीप्यमानमिवासाद्य पतङ्गो ज्वलनं यथा ॥ २८ ॥**

दीप्यमानं ज्वलनमिव राममासाद्य कुम्भकर्णः पतङ्गो यथेति यथेवशब्दयोर्निर्वाहः ॥ २८ ॥

****

**पलायनेन चोद्दिष्टाः प्राणान्रक्षामहे वयम् ।**

**एकेन बहवो भग्ना यशो नाशं गमिष्यति ॥ २९ ॥**

उद्दिष्टाः व्यपदिष्टाः । बहवो वयमनेन कुम्भकर्णेन भग्नाः पलायनेन प्राणान् रक्षामहे यदि ततो यशो नाशं गमिष्यतीति योजना ॥ २९ ॥

****

**एवं ब्रुवाणं तं शूरमङ्गदं कनकाङ्गदम् ।**

**द्रवमाणास्ततो वाक्यमूचुः शूरविगर्हितम् ॥ ३० ॥**

शूरं पराक्रमवन्तं । कनकाङ्गदं उत्साहातिशयेन प्रकाशितस्वर्णाङ्गदं ॥ ३० ॥

****

**कृतं नः कदनं घोरं कुम्भकर्णेन रक्षसा ।**

**न स्थानकालो गच्छामो दयितं जीवितं हि नः ॥ ३१ ॥**

**एतावदुक्त्वा वचनं सर्वे ते भेजिरे दिशः ।**

**भीमं भीमाक्षमायान्तं दृष्ट्वा वानरयूथपाः ॥ ३२ ॥**

कदनं मर्दनं । दयितमिष्टं ॥ ३१ – ३२ ॥

****

**द्रवमाणास्तु ते वीरा अङ्गदेन वलीमुखाः ।**

**सान्त्वैश्चैवानुमानैश्च ततः सर्वे निवर्तिताः ॥ ३३ ॥**

अनुमानैः सालगिरिभेद्नादिदृष्टान्तपुरस्कृतैर्युक्तिविशेषैः ॥ ३३ ॥

****

**प्रहर्षमुपनीताश्च वालिपुत्रेण धीमता ।**

**आज्ञाप्रतीक्षास्तस्थुश्च सर्वे वानरयूथपाः ॥ ३४ ॥**

आज्ञाप्रतीक्षाः सुग्रीवाद्याज्ञाप्रतीक्षाः ॥ ३४ ॥

****

**ऋषभशरभमैन्दधूम्रनीलाः कुमुदसुषेणगवाक्षरम्भताराः ।**

**द्विविदपनसवायुपुत्रमुख्यास्त्वरिततराभिमुखं रणं प्रयाताः ॥ ३५ ॥**

त्वरिततराभिमुखं त्वरिततरं अभिमुखं चेति क्रियाविशेषणं । अत्र वायुपुत्रस्तु न पलाय्य निवृत्तः । किंतु ऋषभादिभिर्मिलित्वा कुम्भकर्णेन सह युद्धार्थं निवृत्त इति ज्ञेयं ॥ ३५ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे पट्षष्टितमः सर्गः ॥ ६६ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने षट्षष्टितमः सर्गः ॥ ६६ ॥**
