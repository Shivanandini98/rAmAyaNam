+++
title = "०५७ रावण-प्रहस्तसंवादः"
title_english = "057 Ravana asks Prahasta to go to the battle"

+++
**श्रीमद्रामायणे वाल्मीकीये आदिकाव्ये युद्धकाण्डे सप्तपञ्चाशः सर्गः**

रावणचोदनयाग्रहस्तेन नरान्तकादिसचिवचतुष्टयसाहित्येन पूर्वद्वाराद्रणायनिर्याणम् ॥ १ ॥

****

**अकम्पनवधं श्रुत्वा क्रुद्धो वै राक्षसेश्वरः ।**

**किंचिद्दीनमुखश्चापि सचिवांस्तानुदैक्षत ॥ १ ॥**

अथ युद्धाय प्रहस्तनिर्याणं सप्तपञ्चाशे – अकम्पनवधमित्यादि ॥ १ ॥

****

**स तु ध्यात्वा मुहूर्तं तु मन्त्रिभिः संविचार्य च ।**

**ततस्तु रावणः पूर्वदिवसे राक्षसाधिपः ।**

**पुरीं परिययौ लङ्कां सर्वान्गुल्मानवेक्षितुम् ॥ २ ॥**

**तां राक्षसगणैर्गुप्तां गुल्मैर्बहुभिरावृताम् ।**

**ददर्श नगरीं लङ्कां पताकाध्वजमालिनीम् ॥ ३ ॥**

स वित्यादिसार्धश्लोक एकान्वयः ॥ ततः स रावणः पुरीं परिययौ । पूर्वदिवसे दिवसस्य पूर्वभागे । पूर्वाह्न इत्यर्थः । गुल्मान् सेनाव्यूहान् ॥ २-३ ॥

**रुद्धां तु नगरीं दृष्ट्वा रावणो राक्षसेश्वरः ।**

**उवाचामर्षतः काले प्रहस्तं युद्धकोविदम् ॥ ४ ॥**

काले निदेशार्हसमये ॥ ४ ॥

****

**पुरस्योपनिविष्टस्य सहसा पीडितस्य वा ।**

**नान्यं युद्धात्प्रपश्यामि मोक्षं युद्धविशारद ॥ ५ ॥**

उप समीपे निविष्टं परसेनानिवेशो यस्य तस्य उपरुद्धस्येत्यर्थः । अतएव वाशब्दश्चार्थे । पीडितस्य च मोक्षं मोक्षोपायं ॥ ५ ॥

****

**अहं वा कुम्भकर्णो वा त्वं वा सेनापतिर्मम ।**

**इन्द्रजिद्वा निकुम्भो वा बहेयुर्भारमीदृशम् ॥ ६ ॥**

वहेयुरिति शकि लिङ् ॥ ६ ॥

****

**स त्वं बलमतः शीघ्रमादाय परिगृह्य च ।**

**विजयायाभिनिर्याहि यत्र सर्वे वनौकसः ॥ ७ ॥**

शीघ्रमादाय । परिगृह्य स्वाधीनं कृत्वा । यत्र वनौकसो वर्तन्ते तत्र इतो निर्याहीत्यन्वयः ॥ ७ ॥

****

**निर्याणादेव ते नूनं चपला हरिवाहिनी ।**

**नर्दतां राक्षसेन्द्राणां श्रुत्वा नादं द्रविष्यति ॥ ८ ॥**

**चपला ह्यविनीताश्च चलचित्ताश्च वानराः ।**

**न सहिष्यन्ति ते नादं सिंहनादमिव द्विपाः ॥ ९ ॥**

चपला धैर्यरहिता ॥ ८-९ ॥

****

**विद्रुते च बले तस्मिन्रामः सौमित्रिणा सह ।**

**अवशस्ते निरालम्बः प्रहस्त वशमेष्यांत ॥ १० ॥**

अवशः प्रभुत्वरहितः । वश मिच्छाप्रभुत्वयोः इति विश्वः । हे प्रहस्त । ते तव वशमेष्यतीत्यन्वयः ॥ १० ॥

****

**आपत्संशयिता श्रेयो न तु निस्संशयीकृता ।**

**प्रतिलोमानुलोमं वा यद्वा नो मन्यसे हितम् ॥ ११ ॥**

**रावणेनैवमुक्तस्तु प्रहस्तो वाहिनीपतिः ।**

**राक्षसेन्द्रमुवाचेदमसुरेन्द्रमिवोशना ॥ १२ ॥**

ननु युद्धे सत्यात्महानेरपि । संभवात्तदकरणमेव श्रेय इत्याशङ्क्य तथात्वे शत्रुकृताया हानेर्निश्चितत्वात् युद्धकरणे तस्याः संदेहात् । यत्रायुद्धे ध्रुवो मृत्युर्युद्धे जीवितसंशयः । तमेव कालं युद्धस्य प्रवदन्ति मनीषिणः इत्युक्तरीत्या इदानीं युद्धमेव श्रेय इत्याह – आपदिति ॥ संशयिता वितर्किता । आपत् मृतिः । श्रेयः । युद्धे मृतिः श्रेयस्करीत्यर्थः । जयापजययोरव्यवस्थितत्वेन पाक्षिकजयस्यापि संभवादिति भावः । पक्षान्तरं प्रतिक्षिपति – नत्विति । निस्संशयीकृता निश्चिता । मृतिस्तु युद्धं विना शत्रुभिर्मरणं तु न श्रेयः एतन्मम मतं । त्वन्मतं तु किमित्याह – प्रतिलोमेति । प्रतिलोमं मदुक्तप्रकारविपरीतप्रकारं । अनुलोमं वा नोस्माकं यद्धितं मन्यसे तद्वदेति शेषः । वेति पक्षान्तरे । अहं तदेव श्रेयो मन्ये । त्वमन्यच्च यदि मन्यसे तद्वद । तदेवास्माकं हितमित्यर्थः ॥ ११ – १२ ॥

****

**राजन्मत्रितपूर्वं नः कुशलैः सह मन्त्रिभिः ।**

**विवादश्चापि नो वृत्तः समवेक्ष्य परस्परम् ॥ १३ ॥**

मन्त्रसमये मया यथा निर्धारितं तत्तथा प्रवृत्तमित्याह-राजन्नित्यादिना । कुशलैर्मन्त्रिभिः विभीषणादिभिः सह । नः अस्माभिः । इदं वक्ष्यमाणं मन्त्रितपूर्वं । तर्हि मन्त्रितत्वे तथा किमिति नानुष्ठितं तत्राह-विवाद इति । परस्परं समवेक्ष्य बहुमतितया आलोच्य । नः अस्माकं विवादश्चापि वृत्तः । येन विभीषणो निरगच्छदिति भावः ॥ १३ ॥

****

**प्रदानेन तु सीतायाः श्रेयो व्यवसितं मया ।**

**अप्रदाने पुनर्युद्धं दृष्टमेतत्तथैव नः ॥ १४ ॥**

मन्त्रितमर्थमाह प्रदानेन त्विति ॥ सीतायाः प्रदानेन तु श्रेयः । अप्रदाने तु युद्धमिति च मम व्यवसितमित्यर्थः । सर्वमरणं युद्धशब्देनोपचर्यते । यथैव व्यवसितं तथैव नः अस्माभिः । दृष्टं च ॥ १४ ॥

****

**सोहं दानैश्च मानैश्च सततं पूजितस्त्वया ।**

**सान्त्वैश्च विविधैः काले किं न कुर्यां प्रियं तव ॥ १५ ॥**

एवं स्वमतमुक्त्वा संप्रति त्वन्मतानुसारेण युद्धमेव करिष्यामीत्याह सोहमित्यादिना ॥ दानैः भूषणादिप्रदानैः । मानैः त्वदधीनं जीवितमित्यादिप्रियभाषणैः । पूजितः उत्कर्षमापादितः । काले आपत्काले । किंन कुर्यां जीवितत्यागमपि कुर्यामित्यर्थः ॥ १५ ॥

****

**न हि मे जीवितं रक्ष्यं पुत्रदारधनानि वा ।**

**त्वं पश्य मां जुहूषन्तं त्वदर्थं जीवितं युधि ॥ १६ ॥**

**एवमुक्त्वा तु भर्तारं रावणं वाहिनीपतिः ।**

**उवाचेदं बलाध्यक्षान्प्रहस्तः पुरतः स्थितान् ॥ १७ ॥**

**समानयत मे शीघ्रं राक्षसानां महद्बलम् ॥ १८ ॥**

उक्तमेव विशदयति न हीति ॥ जुहूषन्तं होतुमिच्छन्तं । जुहोतेः सन्प्रत्ययः । अनेन जीवितस्य हविष्ट्वं युद्धस्याग्निरूपत्वं च गम्यते । तेन चात्महविः प्रदानस्य महाफलत्वं युद्धसङ्गतिमात्रेण स्वविनाशश्च द्योत्यते । गतानुगतिकास्तु जुहूषन्तं त्यक्तुमिच्छन्तमित्यर्थः । जुहोतेर्दानार्थत्वादित्याहुः ॥ १६-१८ ॥

****

**मद्बाणशतवेगेन हतानां च रणाजिरे ।**

**अद्य तृप्यन्तु मांसादाः पक्षिणः काननौकसाम् ॥ १९ ॥**

**इत्युक्तास्ते ग्रहस्तेन बलाध्यक्षाः कृतत्वराः ।**

**बलमुद्योजयामासुस्तस्मिन्राक्षसमन्दिरे ॥ २० ॥**

**सा बभूव मुहूर्तेन तिग्मनानाविधायुधैः ।**

**लङ्का राक्षसवीरैस्तैर्गजैरिव समाकुला ॥ २१ ॥**

हतानां काननौकसां तृप्यन्त्वियन्वयः । पूरणगुण – इत्यादिना समासप्रतिषेधेन सुहितार्थयोगे ज्ञापिता षष्ठी ॥१९-२१ ॥

****

**हुताशनं तर्पयतां ब्राह्मणांश्च नमस्यताम् ।**

**आज्यगन्धप्रतिवहः सुरभिर्मारुतो ववौ ॥ २२ ॥**

हुवाशनं तर्पयतां अग्नौ बहुधा शान्तिहोमानाचरतां । ब्राह्मणांश्च नमस्यतां गन्धपुष्पादिभिरर्चयतां संबन्धी आज्यगन्धप्रतिवहः ब्राह्मणार्चनकुसुमादिना सुरभिर्मारुतो ववौ ॥ २२ ॥

****

**स्रजश्व विविधाकारा जगृहुस्त्वभिमन्त्रिताः ।**

**संग्रामसज्जाः संहृष्टा धारयन्राक्षसास्तदा ॥ २३ ॥**

संग्रामसज्जाः संग्रामायोद्युक्ताः । राक्षसाः अभिमन्त्रिताः विजयमन्त्रेणाभिमन्त्रिताः । स्रजः जगृहुः । धारयन् अघारयंश्च ॥ २३ ॥

****

**सधनुष्काः कवचिनो वेगादाप्लुत्य राक्षसाः ।**

**रावणं प्रेक्ष्य राजानं प्रहस्तं पर्यवारयन् ॥ २४ ॥**

रावणं प्रेक्ष्य स्वामितया प्रधानं रावणमभिवन्द्येत्यर्थः ॥ २४ ॥

****

**अथामन्त्र्य च राजानं भेरीमाहत्य भैरवाम् ।**

**आरुरोह रथं दिव्यं प्रहस्तः सज्जकल्पितम् ॥ २५ ॥**

**हयैर्महाजवैर्युक्तं सम्यक्सूतसुसंयतम् ।**

**महाजलदनिर्घोषं साक्षाच्चन्द्रार्कभास्वरम् ॥ २६ ॥**

**उरगध्वजदुर्धर्षं सुवरूथं स्वपस्करम् ।**

**सुवर्णजालसंयुक्तं प्रहसन्तमिव श्रिया ॥ २७ ॥**

अथेत्यादिश्लोकत्रयं ॥ सज्जकल्पितं सज्जमुद्युक्तं सर्वायुधादिसमवेतत्वेन कल्पितमित्यर्थः । सुसंयतं नियमितं । साक्षाच्चन्द्रार्कभास्वरं चन्द्रार्कतुल्यं भास्वरं च । साक्षात्प्रत्यक्षतुल्ययोः इत्यमरः । आह्लादकत्वेन चन्द्रसाम्यं । तेजसाऽर्कसाम्यं । सुवरूथं शोभनरथगुप्तिकं । रथगुप्तिर्वरूथोना इत्यमरः । स्वपस्करं शोभनरथाङ्गं । अपस्करो रथाङ्गं इति निपातनात् सुडागमः । जालं गवाक्षं । प्रहसन्तमिव श्रिया स्वकान्त्या सर्वकान्तिमद्वस्तु परिहसन्तमिव स्थितं ॥ २५–२७ ॥

****

**ततस्तं रथमास्थाय रावणार्पितशासनः ।**

**लङ्काया निर्ययौ तूर्णं बलेन महताऽऽवृतः ॥ २८ ॥**

ततः आरोहणानन्तरं ॥ २८ ॥ तत

****

**ततो दुन्दुभिनिर्घोषः पर्जन्यनिनदोपमः ।**

**वादित्राणां च निनदः पूरयन्निव सागरम् ॥**

**शुश्रुषे शङ्खशब्दश्च प्रयाते वाहिनीपतौ ॥ २९ ॥**

इत्यादिसार्धश्लोक एकान्वयः ॥ पर्जन्यः मेघविशेषः ॥ २९ ॥

****

**निनदन्तः स्वरान्घोरान्राक्षसा जग्मुरग्रतः ।**

**भीमरूपा महाकायाः प्रहस्तस्य पुरस्सराः ॥ ३० ॥**

**नरान्तकः कुम्भहनुर्महानादः समुन्नतः ।**

**प्रहस्तसचिवा ह्येते निर्ययुः परिवार्य तम् ॥ ३१ ॥**

पुरस्सराः अग्रगाः ॥ ३०-३१ ॥

****

**व्यूढेनैव सुघोरेण पूर्वद्वारात्स निर्ययौ ।**

**गजयूथनिकाशेन बलेन महता वृतः ॥ ३२ ॥**

व्यूढेन सन्नद्धकङ्कटेन । व्यूढः सन्नद्धकङ्कटः इत्यमरशेषे ॥ ३२ ॥

****

**सागरप्रतिमौघेन वृतस्तेन बलेन सः ।**

**प्रहस्तो निर्ययौ तूर्णं कालान्तकयमोपमः ॥ ३३ ॥**

कालान्तकयमोपमः काले प्रलयकाले अन्तको विनाशको यो यमस्तदुपमः ॥ ३३ ॥

****

**तस्य निर्याणघोषेण राक्षसानां च नर्दताम् ।**

**लङ्कायां सर्वभूतानि विनेदुर्विकृतैः स्वरैः ॥ ३४ ॥**

तस्य प्रहस्तस्य । निर्याणघोषेण निर्गमकालिकसिंहनादेन । राक्षसानां निर्याणघोषेण च प्रयोजनेन । सर्वभूतानि विकृतैः सर्वैरुपलक्षितानि सन्ति विनेदुरिति संबन्धः ॥ ३४ ॥

****

**व्यभ्रमाकाशमाविश्य मांसशोणितभोजनाः ।**

**मण्डलान्यपसव्यानि स्वगाश्चक्रू रथं प्रति ॥ ३५ ॥**

**वमन्त्यः पावकज्वालाः शिवा घोरं ववाशिरे ।**

**अन्तरिक्षात्पपातोल्का वायुश्च परुषो ववौ ३६**

**अन्योन्यमभिसंरब्धा ग्रहाश्च न चकाशिरे ॥ ३७ ॥**

**मेघाश्च खरनिर्घोषा रथस्योपरि रक्षसः ।**

**ववृषू रुधिरं चास्य सिषिचुञ्च पुरस्सरान् ॥ ३८ ॥**

अपसव्यानि अप्रदक्षिणानि । व्यभ्रमित्यनेन मण्डलकरणस्याकालिकत्वमुक्तं । साभ्रकाले हि पक्षिणो मण्डलान्याचरन्ति । यद्वाऽत्र खगाः गरुडाः । अपसव्यं प्रदक्षिणं अपसव्यं तु दक्षिणं इत्यमरः । गरुडानां ह्यप्रदक्षिणं । शोभनं । ग्रहाः चन्द्रसूर्यादयः । तत्काले ग्रहयुद्धमासीदित्यर्थः ॥ ३५–३८ ॥

****

**केतुमूर्धन गृध्रोस्य निलीनो दक्षिणामुखः ।**

**तुदन्नुभयतः पार्श्वं समग्रामहरत्प्रभाम् ॥ ३९ ॥**

तुदन्नुभयतः पारर्श्वं । उभौ पक्षौ मुखेन कण्डूयमानः समग्रामहरत् प्रभां प्रहस्तस्येति शेषः । ध्वजाप्रारूढगृध्रदर्शनेन प्रहस्तमुखं विवर्णमासीदित्यर्थः ॥ ३९ ॥

****

**सारथेर्बहुशश्चास्य संग्राममवगाहतः ।**

**प्रतोदो न्यपतद्वस्तात्सूतस्य हयसादिनः ॥ ४० ॥**

सूतस्य सूतजातस्य । हृयसादिनः हयप्रस्थापकस्य । प्रतोदः तोत्रं । यद्वा सूतस्य सूतकुलोत्पन्नस्य । अभ्यस्तप्रतोद्धारणस्यापीत्यर्थः । यसादिनः अश्वगतिशिक्षकस्य ॥ ४० ॥

****

**निर्याणश्रीश्च यास्यासीद्भास्वरा वसुदुर्लभा ।**

**सा ननाश मुहूर्तेन समे च स्खलिता हयाः ॥ ४१ ॥**

वसुदुर्लभा अष्टवसुदुर्लभा । भास्वरा वसुदुर्लभेति पाठः । निर्याणश्रीः निर्गमकालिकश्रीः । निरुत्साहः प्रहस्तोभूदित्यर्थः । स्खलिताः चस्खलुः । कर्तरि क्तः ॥ ४१ ॥

****

**ग्रहस्तं त्वभिनिर्यान्तं प्रख्यातबलपौरुषम् ।**

**युधि नानाप्रहरणा कपिसेनाऽभ्यवर्तत ॥ ४२ ॥**

नानाप्रहरणा शिलावृक्षादिनानाप्रहरणा ॥ ४२ ॥

****

**अथ घोषः सुतुमुलो हरीणां समजायत ।**

**वृक्षानारुजतां चैव गुर्वीरागृह्णतां शिलाः ॥ ४३ ॥**

आरुजतां उन्मूलयतां । आगृह्णतां आसमन्तात् गृह्णतां ॥ ४३ ॥

****

**नदतां राक्षसानां च वानराणां च गर्जताम् ।**

**उभे प्रमुदिते सैन्ये रक्षोगणवनौकसाम् ॥ ४४ ॥**

**वेगितानां समर्थानामन्योन्यवधकाङ्क्षिणाम् ।**

**परस्परं चाह्वयतां निनादः श्रूयते महान् ॥ ४५ ॥**

नदतामिति त्रिपादश्लोकः ॥ रक्षोगणवनौकसामित्युत्तरशेषः ॥ ४४-४५ ॥

****

**ततः प्रहस्तः कपिराजवाहिनीमभिप्रतस्थे विजयाय दुर्मतिः ।**

**विवृद्धवेगां च विवेश तां चमूं यथा मुमूर्षुः शलभो विभावसुम् ॥ ४६ ॥**

कपिराजवाहिनीमभिप्रतस्थे तां चमूं विवेश च ॥ ४६ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्तपञ्चाशः सर्गः ॥ ५७ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने सप्तपञ्चाशः सर्गः ॥ ५७ ॥**
