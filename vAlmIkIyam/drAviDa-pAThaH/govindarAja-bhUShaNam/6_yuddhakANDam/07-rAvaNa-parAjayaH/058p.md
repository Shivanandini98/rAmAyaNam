+++
title = "०५८ प्रक्षिप्तसर्गः"

+++
**प्रक्षिप्तसर्गः ॥ १ ॥**

प्रहस्तवधश्रवणविषण्णेनरायणेनस्वस्यैवरणायनिर्याणनिर्धारणम् ॥ १ ॥ तच्छ्रावणेन -मन्दोदर्या सभामेत्यरावणंप्रतिश्रीरा मप्रभावप्रशंसनपूर्वकं तेनसहसंधिकरणप्रार्थना ॥ २ ॥

****

**\[ प्रहस्तस्य वधं श्रुत्वा रावणो भ्रान्तमानसः ।**

**राक्षसानादिदेशाथ राक्षसेन्द्रो महाबलः ॥ १ ॥**

**कार्या शत्रुषु नावज्ञा यैरिन्द्रबलसूदनः ।**

**सूदितः सैन्यपालो मे सानुयात्रः सकुञ्जरः ॥ २ ॥**

**सोहं रिपुविनाशाय विजयस्याभिवृद्धये ।**

**स्वयमेवाभियास्यामि रणशीर्षमभित्वरन् ॥ ३ ॥**

**अद्य तद्वानरानीकं सरामं सहलक्ष्मणम् ।**

**प्रधक्ष्याम्येव बाणौघैः शुष्केन्धनमिवानलः ॥ ४ ॥**

**अद्य संतर्पयिष्यामि पृथिवीं कपिशोणितैः ।**

**रामं च लक्ष्मणं चैव प्रेषयिष्ये यमक्षयम् ॥ ५ ॥**

**एवमुक्त्वा महातेजा रावणो लोकरावणः ।**

**आगच्छत्सहसा क्रुद्धः सर्वसैन्येन संवृतः ॥ ६ ॥**

**संग्राममभिकाङ्क्षन्तं रावणं श्रुत्य भामिनी ।**

**तदोत्थाय ययौ देवी नाम्ना मन्दोदरीति सा ॥ ७ ॥**

**माल्यवन्तं करे धृत्वा यूपाक्षसहिता तु सा ।**

**मन्त्रिभिर्मन्त्रतत्वज्ञैस्तथान्यैर्मन्त्रिसत्तमैः ॥ ८ ॥**

**राक्षसैरावृता सर्वैर्वेत्रजर्झरपाणिभिः ।**

**योषिद्भिश्चैव वृद्धाभिस्तथा कन्याभिरावृता ॥ ९ ॥**

**आयुधव्यग्रहस्तैश्च राक्षसैश्च समन्ततः ।**

**सभां तु प्रस्थिता देवी यत्रास्ते राक्षसाधिपः ॥ १० ॥**

**छत्रेण ध्रियमाणेन अतिकायपुरस्सरा ।**

**चामरैर्वररामाभिर्वीज्यमाना स्वलङ्कृता ॥ ११ ॥**

**शतार्धमार्गं विपुलं ध्वजमालोपशोभितम् ।**

**उत्सारणं प्रकुर्वद्भिर्वेत्रजर्झरपाणिभिः ॥ १२ ॥**

**प्रविवेश सभां दिव्यां प्रभया द्योतमानया ।**

**द्रष्टुं वै रावणं सा तु मयस्य दुहिता तु सा ॥ १३ ॥**

**प्राप्तां देवीं तदा राजा प्रियां मन्दोदरीं तदा ।**

**दृष्ट्वा स संभ्रमात्तूर्णं परिष्वज्य दशाननः ॥ १४ ॥**

**मन्त्रिणां तु ततस्तेषामासनान्यादिदेश ह ।**

**सौवर्णसुविचित्राणि सोपधानानि सर्वशः ॥ १५ ॥**

**तष्वासनोपविष्टेषु सुखासीनेषु मन्त्रिषु ।**

**पर्यङ्के चोपविष्टा तु देवी मन्दोदरी सुखम् ॥ १६ ॥**

**अतिकायो महाबाहुः पितरं चाभिवाद्य तम् ।**

**मातरं चाभिवाद्याथ तदाऽऽसनगतोऽभवत् ॥ १७ ॥**

**प्रहस्तवधसंतप्तो महाकायवधार्दितः ।**

**लङ्कायाश्चाभिमर्देन कषायीकृतलोचनः ॥ १८ ॥**

**संग्राममभिकाङ्क्षन्स आकुलेनान्तरात्मना ।**

**अब्रवीद्वचनं सोथ महागंभीरनिस्वनम् ॥ १९ ॥**

**किमागमनकार्यं ते देवि शीघ्रं तदुच्यताम् ।**

**तूर्णं मम समीपं वै किमर्थं त्वमिहाऽऽगता ।**

**मन्त्रिभिः सहिता चैव ब्रूहि सर्वं यथातथम् ॥ २० ॥**

**एवमुक्ते तु वचने देवी रावणमब्रवीत् ।**

**विज्ञाप्यं शृणु राजेन्द्र याचे यत्त्वां कृताञ्जलिः ॥ २१ ॥**

**न हि रोषश्च कर्तव्यो बदन्त्या मम मानद ।**

**शृणुष्वैकमना मह्यं वचनं वाक्यकोविद ॥ २२ ॥**

**श्रुता मे नगरी रुद्धा श्रुता मे राक्षसा हताः ।**

**धूम्राक्षप्रमुखा वीराः प्रहस्तेन सहैव तु ॥ २३ ॥**

**भवन्तं युद्धकामं च गमने कृतनिश्रयम् ।**

**इति संचिन्त्य राजेन्द्र ममागमनकारणम् ॥ २४ ॥**

**न युक्तं प्रमुखे स्थातुं युद्धे तस्य महात्मनः ।**

**रामस्य च महेन्द्रेण यस्य भार्या त्वया हृता ।**

**लक्ष्मणस्य च राजेन्द्र यस्य नास्ति समो युधि ॥ २५ ॥**

**न च मानुषमात्रोसौ रामो दशरथात्मजः ।**

**एकेन येन वै पूर्वं बहवो राक्षसा हताः ॥**

**चतुर्दशसहस्राणि जनस्थाननिवासिनाम् ॥ २६ ॥**

**खरश्च निहतः सङ्ख्ये दूषणश्च महाबलः ।**

**त्रिशिराश्च महाबाहुर्हतो राक्षसपुङ्गवः ॥ २७ ॥**

**कबन्धश्च महातेजा विराघो दण्डके तथा ।**

**शरेणैकेन वाली च वानरेन्द्रो निपातितः ॥**

**शङ्के चैवं महाराज मारीचस्य वधादहम् ॥ २८ ॥**

**पितुश्च बचनाद्रामो दण्डकारण्यमाश्रितः ।**

**ब्रह्मचर्यव्रते युक्तः सह भ्रात्रा वनेचरः ॥ २९ ॥**

**तस्य भार्या जनस्थानात्वयाऽऽनीताऽविजानता ।**

**अकारणं कृतं तत्ते दोषाय समुपस्थितम् ॥ ३० ॥**

**पतिव्रतावरोधस्तु दोषमावहते सदा ।**

**न मह्यं रोचते बुद्ध्या एतेषां मन्त्रिणां तथा ॥ ३१ ॥**

**रामभार्या सती सा तु रामाय प्रतिदीयताम् ।**

**विभीषणेन चैवोक्तं पूर्वमेव महात्मना ॥ ३२ ॥**

**स गतस्तत्र वै राजन्नस्मत्कार्यं करिष्यति ।**

**वस्त्राणि चैव रत्नानि प्रेषयाद्य रघूत्तमे ॥ ३३ ॥**

**सीतां चैव महाराज सुवर्ण वाहनानि च ।**

**मणिमुक्ताप्रवालं च तथा रजतमेव च ॥ ३४ ॥**

**माल्यवान्गृह्य संयात यूपाक्षश्च तथैवच ।**

**अतिकायस्तथा चायं कार्याकार्यविशारदः ॥ ३५ ॥**

**विभीषणो गतः पूर्वमेभिस्तत्र गतैर्ध्रुवम् ।**

**संधिं करिष्यति व्यक्तं राघवं प्रणिपत्य ह ।**

**संमान्य मैथिलीं चास्मै प्रदास्यति विभीषणः ॥ ३६॥**

**माल्यवांश्च महामायो राक्षसानां हिते रतः ।**

**राघवं याच्य शिरसा संधिं कुर्वन्तु रावण ॥ ३७ ॥**

**सान्त्वं भेदं तथा दानं राज्ञामेतत्त्रयं शुभम् ।**

**अशुभं तु स वै युद्धं तस्माद्युद्धं विसर्जयेत् ॥**

**त्रिभिर्नयैर्जितं मन्ये सहितं विक्रमेण तु ॥ ३८ ॥**

**स्वजनस्य वधं कृत्वा पुत्रभ्रातृवधं तथा ।**

**संशयं चात्मनः कृत्वा किं जयेन करिष्यसि ॥ ३९ ॥**

**चञ्चला युद्धसिद्धिस्तु हन्यते तेजसापि वा ।**

**तस्माद्युद्धं न रोचेत संधिं कुरु दशानन ॥ ४० ॥**

**प्रणिपत्य महाबाहो राघवं प्रतिनन्दनम् ।**

**दीयतामद्य सा सीता संधिस्ते तेन रोचताम् ॥-४१ ॥**

**सांप्रतं संशयो राजन्पुरस्य सह बान्धवैः ।**

**आत्मनो राक्षसश्रेष्ठ वर्तते नात्र संशयः ॥ ४२ ॥**

**तस्माद्राजन्ब्रवीम्येवं पुरस्याथ कुलस्य च ।**

**रक्षणीयस्तवात्मा च सर्वमात्मन्यधिष्टितम् ॥ १३ ॥**

**क्षमाशीलस्तथा रामः सत्यवादी च राघवः ।**

**धर्मनित्यो महाराजः शरणागतवत्सलः ॥ ४४ ॥**

**कुरु तेनादितः सन्धिं रामे दशरथात्मजे ।**

**लक्ष्मणश्च महाबाहो नित्यं भ्रातृहिते रतः ॥ ४५ ॥**

**प्रहस्तेन कृतं किं नु युध्यता रक्षसा बले ।**

**धूम्राक्षेण च राजेन्द्रे नित्यं समरगृद्धिना ॥ ४६ ॥**

**महाकायेन च तथा महामायेन रक्षसा ।**

**अकंपनेन वीरेण युध्यता राक्षसेश्वर ॥ ४७ ॥**

**तथान्यैर्युध्यमानैश्च किं कृतं राक्षसे बले ।**

**न हतो यूथपः कश्चिद्बलोद्देशोपि रावण ॥ ४८ ॥**

**तेषां वीर्याद्धिभेतीन्द्रः कुबेरवरुणावपि ।**

**यमो वैवस्वतो येषां तथाऽन्ये देवदानवाः ॥ ४९ ॥**

**येषां नास्ति समो वीर्ये ते हता वानरैर्युधि ।**

**न चापि वानराः शक्या हन्तुं पादपयोधिनः ॥ ५०॥**

**रक्ष्यमाणास्तु रामेण सुग्रीवेण च पालिताः ।**

**तत्र ते रोचतां सन्धिः सह रामेण रावण ॥ ५१ ॥**

**योग्यश्च राघवो मित्रं कार्तवीर्यार्जुनो यथा ।**

**मा कृथा मोघमानित्वं मा कृथाः कुलसंक्षयम् ॥५२॥**

**मा कृथाः पुरनाशं तु मा कृथाः पुत्रसंक्षयम् ।**

**हितं सर्व ब्रवीम्येषां कुरुष्व वचनं मम ॥ ५३ ॥**

****

**इत्यार्षे श्रीमद्रामायणे बाल्मीकीये आदिकाव्ये युद्धकाण्डे प्रक्षिप्तः सर्गः प्रथमः ॥ १ ॥**

**अथ प्रक्षिप्तसर्गः ॥ २ ॥**

**रावणेनमन्दोदरींप्रति स्वपराक्रमप्रशंसनपूर्वकं रामादिवधप्रतिज्ञानेनस परिश्वङ्गंतस्या अन्तः पुरंप्रतिप्रेषणम् ॥ १ ॥ तथाभटाम्प्रतियुद्धायरथादिसज्जीकरणचोदना ॥ २ ॥**

****

**तस्यास्तद्वचनं श्रुत्वा प्रियाया राक्षसेश्वरः ।**

**उष्णं दीर्घं विनिश्वस्य निरीक्ष्य च सभासदः ।**

**हस्ते मन्दोदरीं गृह्य वाक्यमेतदुवाच ह ॥ १ ॥**

**त्वया न युद्धकाङ्क्षिण्या वचो यद्बहु भाषितम् ।**

**न तन्मनसि मे देवि प्रविवेशाप्रियं प्रिये ॥ २ ॥**

**देवाञ्जित्वा रणे पूर्वं ससुरासुरमानुषान् ।**

**प्रणमे मानुषं रामं वानराम्यः समाश्रितः ॥ ३ ॥**

**प्रणम्य रामं काकुत्स्थं किं वक्ष्ये सर्वदेवताः ।**

**कीदृशं वा भवेन्मह्यं जीवितं हततेजसः ॥ ४ ॥**

**हत्वा तस्य पुरा भार्यां मानं कृत्वा सुदारुणम् ।**

**राक्षसान्मारयित्वा तु लङ्कां संपीड्य सर्वतः ॥**

**राघवं प्रणमे कस्माद्धीनवीर्य इवापरः ॥ ५ ॥**

**राघवं प्रणिपत्याहं कथं जीवितुमुत्सहे ।**

**एष मे सहजो भावो नित्यं मनसि वर्तते ॥ ६ ॥**

**अविभज्य तदा देवि न नमेयं तु कस्यचित् ।**

**त्रैलोक्ये स पुमान्नास्ति यो मया न जितो रणे ॥७॥**

**देवतानां बलं हत्वा देवराजो मया जितः ।**

**राघवं प्रणमे कस्मान्मूर्ध्नि स्थित्वा च देहिनाम् ८**

**मा कृथा हृदि संतापं शमयिष्ये शुचिस्मिते ।**

**हनिष्ये राघवं चैव लक्ष्मणं वानरांश्च तान् ॥ ९ ॥**

**सुग्रीवं च हनिष्यामि हनूमन्तं च वानरम् ।**

**न तु संधिं करिष्यामि राघवेण सहैव तु ॥ १० ॥**

**वैदेहीं नार्पयिष्यामि राघवस्य भयादहम् ।**

**सांप्रतं न च संधि तु करिष्यति स राघवः ॥ ११ ॥**

**सागरं सुमहद्बध्वा लङ्कामेत्य सकाननाम् ।**

**राक्षसप्रवरान्हत्वा संधिं कुर्यात्कथं प्रिये ॥ १२ ॥**

**न त्वहं संघिमिच्छामि कदाचिदपि भामिनि ।**

**गच्छ त्वं भव विस्रब्धा सर्वमेतत्सुखोदयम् ॥१३॥**

**मा कृथा हृदि संतापमहं यास्ये रणाजिरम् ।**

**अद्य सर्वान्वधिष्यामि शत्रून्समरमूर्धनि ॥ १४ ॥**

**पुत्राश्च ते महावीर्या मेघनादपुरस्सराः ।**

**न तेषां मुच्यते कश्चिदपि मृत्युर्वरानने ॥ १५ ॥**

**अन्तःपुराय गच्छ त्वं सुखिनी भव सस्नुषा ।**

**एवमुक्त्वा परिष्वज्य भार्यां प्रियमना इव ॥ १६ ।**

**प्रविवेश तदा देवी स्वयं च भवनं शुभम् ।**

**चिन्तयामास तं घोरं विग्रहं समुपस्थितम् ॥ १७ ॥**

**रावणस्तु तदा वाक्यं राक्षसानिदमत्रवीत् ॥ १८ ॥**

**कल्प्यतां मे रथः शीघ्रं क्षिप्रमानीयतां धनुः ।**

**अद्य क्रोधं विमोक्ष्यामि गूढं सुहृदयेशयम् ॥ १९ ॥**

**देवाहवे यथा पूर्वं रुद्रेण निहतोऽन्धकः ।**

**चिरकालेप्सितं ह्येतद्युद्धं मे राघवेण ह ॥ २० ॥**

**अद्य तूणीशया बाणा विमुक्ता इव पन्नगाः ।**

**रामं समभिधावन्तु विषाग्निप्रतिमाः शिताः ॥ २१ ॥**

**सुतेजसै रुक्मपुङ्खैर्जलधौतैर्हिरण्मयैः ।**

**शरैरादीपयाम्येनमुल्काभिरिव कुञ्जरम् ॥ २२ ॥**

**वानरान्सुबहून्गृह्य राघवात्संप्रचोदितान् ।**

**यमं नयामि विक्रान्तान्मम पार्श्वमुपागतान् ॥ २३ ॥**

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे प्रक्षिप्तः सर्गो द्वितीयः ॥ २ ॥**
