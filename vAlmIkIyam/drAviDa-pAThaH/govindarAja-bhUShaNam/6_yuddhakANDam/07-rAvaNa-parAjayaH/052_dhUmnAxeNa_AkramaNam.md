+++
title = "०५२ धूम्नाक्षेण आक्रमणम्"
title_english = "052 Dhumraksha along with army attacks the monkeys"

+++
**श्रीमद्रामायणे वाल्मीकीये आदिकाव्ये युद्धकाण्डे द्विपञ्चाशः सर्गः**

धूत्राक्षसेनाभिस्सह वानराणांमहायुद्धम् ॥ १ ॥ हनुमता गिरिशृङ्गेणधूम्राक्षहननम् ॥ २ ॥

**धूम्राक्षं प्रेक्ष्य निर्यान्तं राक्षसं भीमविक्रमम् ।**

**विनेदुर्वानराः सर्वे प्रहृष्टा युद्धकाङ्क्षिणः ॥ १ ॥**

**तेषां सुतुमुलं युद्धं संजज्ञे हरिरक्षसाम् ।**

**अन्योन्यं पादपैर्घोरं निघ्नतां शूलमुद्गरैः ॥ २ ॥**

अथ धूम्राक्षवधो द्विपञ्चाशे – धूम्राक्षमित्यादि ॥ १-२ ॥

**घोरैश्च परिघैश्चित्रैस्त्रिशूलैश्चापि संहतैः ।**

**राक्षसैर्वानरा घोरैर्विनिकृत्ताः समन्ततः ॥ ३ ॥**

संहतैः संगतैः । राक्षसविशेषणमेतत् ॥ ३ ॥

****

**वानरै राक्षसाश्चापि द्रुमैर्भूमौ समीकृताः ।**

**राक्षसाचापि संक्रुद्धा वानरान्निशितैः शरैः ॥**

**विव्यधुर्घोरसंकाशैः कङ्कपत्रैरजिह्मगैः ॥ ४ ॥**

समीकृताः पातिताः । घोरसंकाशैः घोरकालाभ्यादितुल्यैः । अजिह्मगैः अवक्रगैः । कङ्कपत्रैः कङ्कपत्राण्येव पत्राणि येषां ते कङ्कपत्राः तैः ॥ ४ ॥

****

**ते गदाभिश्च भीमाभिः पट्टिशैः कूटमुद्गरैः ।**

**विदार्यमाणा रक्षोभिर्वानरास्ते महाबलाः ।**

**अमर्षाज्जनितोद्धर्षाश्चक्रुः कर्माण्यभीतवत् ॥ ५ ॥**

जनितोद्धर्षाः जनितोत्साहाः ॥ ५ ॥

****

**शरनिर्भिन्नगात्रास्ते शूलनिर्भिन्नदेहिनः ।**

**जगृहुस्ते द्रुमांस्तत्र शिलाश्च हरियूथपाः ॥ ६ ॥**

शूलनिर्भिन्नदेहिनः । कर्मधारयादिनिरार्षः ॥ ६ ॥

****

**ते भीमवेगा हरयो नर्दमानास्ततस्ततः ।**

**ममन्थू राक्षसान्भीमान्नामानि च बभाषिरे ॥ ७ ॥**

**तद्बभूवाद्भुतं घोरं युद्धं वानररक्षसाम् ।**

**शिलाभिर्विविधाभिश्च बेहुभिश्चैव पादपैः ॥ ८ ॥**

**राक्षसा मथिताः केचिद्वानरैर्जितकाशिभिः ।**

**ववमू रुधिरं केचिन्मुखै रुधिरभोजनाः ॥ ९ ॥**

**पार्श्वेषु दारिताः केचित्केचिद्राशीकृता द्रुमैः ।**

**शिलाभिश्चूर्णिताः केचित्केचिद्दन्तैर्विदारिताः ॥१०॥**

**ध्वजैर्विमथितैर्भग्नैः खरैश्च विनिपातितैः ।**

**रथैर्विध्वंसितैश्चापि पतितै रजनीचरैः ॥ ११ ॥**

नामानि स्वनामानि ॥ ७-११ ॥

****

**गजेन्द्रैः पर्वताकारैः पर्वताग्रैर्वनौकसाम् ।**

**मथितैर्वाजिभिः कीर्ण सारोह्रैर्वसुधातलम् ॥ १२ ॥**

वनौकसां पर्वताग्रैः वानरप्रेरितपर्वताग्रैः । तैर्मथितैः गजेन्द्रैः । सारोहैः साधिष्ठातृभिः । वसुधातलं कीर्णमभूत् ॥ १२ ॥

****

**वानरैर्भीमविक्रान्तैराप्लुत्याप्लुत्य वेगितैः ।**

**राक्षसाः करजैस्तीक्ष्णैर्मुखेषु विनिकर्तिताः ॥ १३ ॥**

**विवर्णवदना भूयो विप्रकीर्णशिरोरुहाः ।**

**मूढाः शोणितगन्धेन निपेतुर्धरणीतले ॥ १४ ॥**

भीमविक्रान्तैः भीमविक्रमैः । वेगितैः संजातवेगैः । वानरैः कर्तृभिः । करजैः नखैः करणैः । आक्रम्याक्रम्य मुखेषु विनिकर्तिताः खण्डिताः । मूढाः मूर्च्छिताः ॥ १३-१४ ॥

****

**अन्ये परमसंक्रुद्धा राक्षसा भीमनिःस्वनाः ।**

**तलैरेवाभिधावन्ति वज्रस्पर्शसमैर्हरीन् ॥ १५ ॥**

तलैरेवाभिधावन्ति । हस्ततलान्येवायुधस्थाने कृत्वा अभ्यधावन्नित्यर्थः ॥ १५ ॥

****

**वानरैरापतन्तस्ते वेगिता वेगवत्तरैः ।**

**मुष्टिभिश्चरणैर्दन्तैः पादपैश्चावपोथिताः ॥**

**वानरैर्हन्यमानास्ते राक्षसा विप्रदुद्रुवुः ॥ १६ ॥**

अवपोथिताः हिंसिताः । व्यथ हिंसायां इति धातुः ॥ १६ ॥

****

**सैन्यं तु विद्रुतं दृष्ट्वा धूम्राक्षो राक्षसर्षभः ।**

**क्रोधेन कदनं चक्रे वानराणां युयुत्सताम् ॥ १७ ॥**

कदनं हिंसनं ॥ १७ ॥

****

**प्रासैः प्रमथिताः केचिद्वानराः शोणितस्रवाः ।**

**मुद्गरैराहताः केचित्पतिता धरणीतले ॥ १८ ॥**

**परिघैर्मथिताः केचिद्भिन्दिपालैर्विदारिताः ।**

**पट्टिशैराहताः केचिद्विह्वलन्तो गतासवः ॥ १९ ॥**

**केचिद्विनिहताः शूलै रुधिरार्द्रा वनौकसः ।**

**केचिद्विद्राविता नष्टाः सबलै राक्षसैर्युधि ॥ २० ॥**

**विभिन्नहृदयाः केचिदेकपार्श्वेन दारिताः ।**

**विदारितास्त्रिशूलैश्च केचिदान्त्रैर्विनिस्सृताः ॥ २१ ॥**

**तत्सुभीमं महायुद्धं हरिराक्षससंकुलम् ।**

**प्रबभौ शब्दबहुलं शिलापादपसंकुलम् ॥ २२ ॥**

प्रासैरित्यादिचतुःश्लोकी ॥ विह्वलन्तः विवशाः । गतासवः अभवन्निति शेषः । आन्त्रैर्विनिःसृताः विनिःसृतान्त्रा इत्यर्थः ॥ १८ – २२ ॥

****

**धनुर्ज्यातन्त्रिमधुरं हिक्कातालसमन्वितम् ।**

**मन्दस्तनितसंगीतं युद्धगान्धर्वमाबभौ ॥ २३ ॥**

तन्त्री वीणा । आर्षो ह्रस्वः । तया मधुरं रम्यं । हिक्का । विरम्य विम्यर कण्ठात्पवनोद्गमः । मन्दस्तनितं अशक्त्या मन्दभाषणं । तदेव संगीतं सम्यग्गानं यस्मिन् तत् तथोक्तं । युद्धगान्धर्वं युद्धसंगीतं । संगीतं नृत्तगीतवाद्यं ॥ २३ ॥

****

**धूम्राक्षस्तु धनुष्पाणिर्वानरान्रणमूर्धनि ।**

**हसन्विद्रावयामास दिशस्तु शरवृष्टिभिः ॥ २४ ॥**

दिशः दिशः प्रति ॥ २४ ॥

****

**धूम्राक्षेणादिंतं सैन्यं व्यथितं दृश्य मारुतिः ।**

**अभ्यवर्तत संक्रुद्धः प्रगृह्य विपुलां शिलाम् ॥ २५ ॥**

व्यथितं दुःखितं । दृश्य दृष्ट्वा । मारुतिः हनुमान् ॥ २५ ॥

****

**क्रोधाद्विगुणताम्राक्षः पितृतुल्यपराक्रमः ।**

**शिलां तां पातयामास धूम्राक्षस्य रथं प्रति ॥ २६ ॥**

**आपतन्तीं शिलां दृष्ट्वा गदामुद्यम्य संभ्रमात् ।**

**रथादाप्लुत्य वेगेन वसुधायां व्यतिष्ठत ॥ २७ ॥**

पिता वायुः ॥ २६-२७ ॥

****

**सा प्रमध्य रथं तस्य निपपात शिला भुवि ।**

**सचक्रकूबरं सार्श्व सध्वजं सशरासनम् ॥ २८ ॥**

**स भङ्क्त्वा तु रथं तस्य हनुमान्मारुतात्मजः ।**

**रक्षसां कदनं चक्रे सस्कन्धविटपैर्दुमैः ॥ २९ ॥**

**विभिन्नशिरसो भूत्वा राक्षसाः शोणितोक्षिताः ।**

**द्रुमैः प्रव्यथिताश्चान्ये निपेतुर्धरणीतले ॥ ३० ॥**

**विद्राव्य राक्षसं सैन्यं हनुमान्मारुतात्मजः ।**

**गिरेः शिखरमादाय धूम्राक्षमभिदुद्रुवे ॥ ३१ ॥**

कूबरः युगंधरः । कूबरस्तु युगंधरः । इत्यमरः ॥ २८-३१ ॥

****

**तमापतन्तं धूम्राक्षो गदामुद्यम्य वीर्यवान् ।**

**विनर्दमानः सहसा हनुमन्तमभिद्रवत् ॥ ३२ ॥**

अभिद्रवत् अभ्यद्रवत् । आगमशासनस्यानित्यत्वादडभावः ॥ ३२ ॥

****

**ततः क्रुद्धस्तु वेगेन गदां तां बहुकण्टकाम् ।**

**पातयामास धूम्राक्षो मस्तके तु हनूमतः ॥ ३३ ॥**

बहुकण्टकां बहुकीलां ॥ ३३ ॥

****

**ताडितः स तया तत्र गदया भीमरूपया ॥ ३४ ॥**

**स कपिर्मारुतबलस्तं प्रहारमचिन्तयन् ।**

**धूम्राक्षस्य शिरोमध्ये गरमपातयत् ॥ ३५ ॥**

ताडितः आसीदिति शेषः ॥ ३४-३५ ॥

****

**स विह्वलितसर्वाङ्गो गिरिशृङ्गेण ताडितः ।**

**पपात सहसा भूमौ विकीर्ण इव पर्वतः ॥ ३६ ॥**

**धूम्राक्षं निहतं दृष्ट्वा हतशेषा निशाचराः ।**

**त्रस्ताः प्रविविशुर्लङ्कां वध्यमानाः प्लवङ्गमैः ॥ ३७ ॥**

विह्वलितानि विवशीकृतानि ॥ ३६–३७ ॥

****

**स तु पवनसुतो निहत्य शत्रुं क्षतजवहाः सरितश्च सन्निकीर्य ।**

**रिपुवधजनितश्रमो महात्मा मुदमगमत्कपिभिश्च पूज्यमानः ॥ ३८ ॥**

वहन्तीति वहाः क्षतजस्यवहाः क्षतजवहाः । सन्निकीर्य उत्सार्येत्यर्थः । द्वितीयायां धूम्राक्षवधः ॥ ३८ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्विपञ्चाशः सर्गः ॥ ५२ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने द्विपञ्चाशः सर्गः ॥ ५२ ॥**
