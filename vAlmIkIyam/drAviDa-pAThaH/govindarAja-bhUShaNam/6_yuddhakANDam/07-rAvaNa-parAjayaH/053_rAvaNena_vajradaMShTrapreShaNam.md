+++
title = "०५३ रावणेन वज्रदंष्ट्रप्रेषणम्"
title_english = "053 Ravana sends Vajradamstra"

+++
**श्रीमद्रामायणे वाल्मीकीये आदिकाव्ये युद्धकाण्डे त्रिपञ्चाशः सर्गः**

रावणाज्ञया ससैन्येनवज्रदंष्ट्रेण रणायाङ्गदाधिष्ठितदक्षिणद्वारगमनम् ॥ १ ॥ अङ्गदवज्रदंष्ट्रयो राक्षसवानरसेनाभ्यां सैन्ययोः परस्परंच युद्धम् ॥ २ ॥

****

**धूम्राक्षं निहतं श्रुत्वा रावणो राक्षसेश्वरः ।**

**क्रोधेन महताऽऽविष्टो निश्वसन्नुरगो यथा ॥ १ ॥**

**दीर्घसृष्णं विनिश्वस्य क्रोधेन कलुषीकृतः ।**

**अब्रवीद्राक्षसं शूरं वज्रदंष्ट्रं महाबलम् ॥ २ ॥**

अथ वज्रदंष्ट्रयुद्धं त्रिपञ्चाशे – धूम्राक्षमित्यादि ॥ आविष्टः अभूदिति शेषः ॥ १-२ ॥

****

**गच्छ त्वं वीर निर्याहि राक्षसैः परिवारितः ।**

**जहि दाशरथिं रामं सुग्रीवं वानरैः सह ॥ ३ ॥**

गच्छ त्वं वीर निर्याहीति ॥ इतो गच्छ पुरान्निर्याहीत्यर्थः ॥ ३ ॥

****

**तथेत्युक्त्वा द्रुततरं मायावी राक्षसेश्वरः ।**

**निर्जगाम बलैः सार्धं बहुभिः परिवारितः ॥ ४ ॥**

बहुभिः बलाध्यक्षैरिति शेषः ॥ ४ ॥

****

**नागैरश्वैः खरैरुष्ट्रैः संयुक्तः सुसमाहितः ।**

**पताकाध्वजचित्रैश्च रथैश्च समलङ्कृतः ॥ ५ ॥**

**ततो विचित्रकेयूरमुकुटैश्च विभूषितः ।**

**तनुत्राणि च संरुध्य सधनुर्निर्ययौ द्रुतम् ॥ ६ ॥**

**पताकालङ्कृतं दीप्तं तप्तकाञ्चनभूषणम् ।**

**रथं प्रदक्षिणं कृत्वा समारोहच्चभूपतिः ॥**

रथैरित्यस्य संयुक्त इत्यनेनान्वयः । समलंकृतः चन्दनकुसुमादिभिरलङ्कृतः । तनुत्राणि कवचतलत्रकण्ठत्रशिरस्त्राणानि । संरुध्य संबध्य धृत्वेत्यर्थः ॥ ५- ७ ॥

****

**यष्टिभिस्तोमरैश्चित्रैः शूलैश्च मुसलैरपि ।**

**भिन्दिपालैश्च पाशैश्च शक्तिभिः पट्टिशैरपि ॥ ८ ॥**

**खङ्गैश्चक्रैर्गदाभिश्च निशितैश्च परश्वधैः ।**

**पदातयश्च निर्यान्ति विविधाः शस्त्रपाणयः ॥**

**विचित्रवाससः सर्वे दीप्ता राक्षसपुङ्गवाः ॥ ९ ॥**

यष्टिभिरित्यादिसार्धश्लोकद्वयं ॥ ८–९ ॥

****

**गजा मदोत्कटाः शूराश्चलन्त इव प्वताः ।**

**ते युद्धकुशलै रूढास्तोमराङ्कुशपाणिभिः ॥ १० ॥**

गजा इति । अत्र निर्यान्तीत्यनुषज्यते । गजानेव विशिनष्टि-ते युद्धेत्यादिना । तोमराङ्कुशपाणिमिः यन्तृभिः । रूढाः आरूढा इत्यर्थः ॥ १० ॥

****

**अन्ये लक्षणसंयुक्ताः शूरा रूढा महावलाः ।**

**\[ अश्वाः परिपतन्तिस्स राक्षसैथ प्रचोदिताः ॥११॥\]**

**तद्राक्षसबलं घोरं विप्रस्थितमशोभत ।**

**प्रावृट्काले यथा मेघा नर्दमानाः सविद्युतः ॥ १२ ॥**

**निःसृता दक्षिणद्वारादङ्गदो यत्र यूथपः ।**

**तेषां निष्क्रममाणानामशुभं समजायत ॥ १३ ॥**

अन्ये लक्षणसंयुक्ता इति ॥ अत्रापि गजा निर्यान्तीत्यनुषङ्गः ॥ ११-१३ ॥

****

**आकाशाद्विधनात्तीव्रा उल्काश्चाभ्यपतंस्तदा ।**

**वमन्त्यः पावकज्वालाः शिवा घोरं ववाशिरे ॥ १४ ॥**

**व्याहरन्ति मृगा घोरा रक्षसां निधनं तदा ।**

**समापतन्तो योधास्तु प्रास्खलन्भयमोहिताः ॥ १५ ॥**

विधनात् घनशून्यात् ॥ १४-१५ ॥

****

**एतानौत्पातिकान्दृष्ट्वा वज्रदंष्ट्रो महाबलः ।**

**धैर्यमालम्ब्य तेजस्वी निर्जगाम रणोत्सुकः ॥ १६ ॥**

औत्पातिकान् अशुभसूचकान् ॥ १६ ॥

****

**तांस्तु निष्क्रमतो दृष्ट्वा वानरा जितकाशिनः ।**

**प्रणेदुः सुमहानादान्पूरयंश्च दिशो दश ॥ १७ ॥**

पूरयन् अपूरयंश्चेत्यर्थः । केचित्तु पूरयन् पूरयन्त इत्यर्थः, वचनव्यत्यय आर्ष इत्याहुः ॥ १७ ॥

****

**ततः प्रवृत्तं तुमुलं हरीणां राक्षसैः सह ।**

**घोराणां भीमरूपाणामन्योन्यवधकाङ्क्षिणाम् ॥ १८ ॥**

**निष्पतन्तो महोत्साहा भिन्नदेहशिरोधराः ।**

**रुधिरोक्षितसर्वाङ्गा न्यपतञ्जगतीतले ॥ १९ ॥**

**केचिदन्योन्यमासाद्य शूराः परिघपाणयः ।**

**चिक्षिपुर्विविधं शस्त्रं समरेष्वनिवर्तिनः ॥ २० ॥**

**द्रुमाणां च शिलानां च शस्त्राणां चापि निस्वनः ।**

**श्रूयते सुमहांस्तत्र घोरो हृदयभेदनः ॥ २१ ॥**

**रथनेमिस्वनस्तंत्र धनुषश्चापि निस्स्वनः ।**

**शङ्खमेरी मृदङ्गानां बभूव तुमुलः स्वनः ॥ २२ ॥**

तुमुलं रणसङ्कुलं । तुमुलं रणसङ्कुले इत्यमरः ॥ १८-२२ ॥

****

**केचिदस्त्राणि संसृज्य बाहुयुद्धमकुर्वत ॥ २३ ॥**

**तलैश्च चरणैश्चापि मुष्टिभिश्च द्रुमैरपि ।**

**जानुभिश्च हताः केचिद्भिन्नदेहाश्च राक्षसाः।**

**शिलाभिश्चूर्णिताः केचिद्वानरैर्युद्धदुर्मदैः ॥ २४ ॥**

**वज्रदंष्ट्रो भृशं बाणै रणे वित्रासयन्हरीन् ।**

**चचार लोकसंहारे पाशहस्त इवान्तकः ॥ २५ ॥**

अस्त्राणि संसृज्य सर्वाण्यस्त्राणि प्रयुज्य । तदनन्तरमस्त्राभावात् बाहुयुद्धमकुर्वतेत्यर्थः ॥ २३ – २५ ॥

****

**बलवन्तोस्त्रविदुषो नानामहरणा रणे ।**

**जघ्नुर्वानरसैन्यानि राक्षसाः क्रोधमूर्च्छिताः ॥ २६ ॥**

अस्त्रविदुषः अस्त्रविद्वांसः । प्रथमार्थे द्वितीया ॥ २६ ॥

****

**निघ्नतो राक्षसान्दृष्ट्वा सर्वान्वालिसुतो रणे ।**

**क्रोधेन द्विगुणाविष्टः संवर्तक इवानलः ॥ २७ ॥**

**तान्राक्षसगणान्सर्वान्वृक्षमुद्यम्य वीर्यवान् ।**

**अङ्गदः क्रोधताम्राक्षः सिंहः क्षुद्रमृगानिव ॥**

**चकार कदनं घोरं शक्रतुल्यपराक्रमः ॥ २८ ॥**

**अङ्गदाभिहतास्तत्र राक्षसा भीमविक्रमाः ।**

**विभिन्नशिरसः पेतुर्विकृत्ता इव पादपाः ॥ २९ ॥**

**रथैरश्वैर्ध्वजैश्चित्रैः शरीरैर्हरिरक्षसाम् ।**

**रुधिरेण च संछन्ना भूमिर्भयकरी तदा ॥ ३० ॥**

निघ्नत इत्यादिश्लोकद्वयमेकान्वयं ॥ संवर्तके प्रलयकाले । तान्राक्षसगणानित्यत्र निजघानेति विपरिणामः ॥ २७-३० ॥

****

**हारकेयूरवस्त्रैश्च शेस्त्रैश्च समलङ्कृता ।**

**भूमिर्भाति रणे तत्र शारदीव यथा निशा ॥ ३१ ॥**

**अङ्गदस्य च वेगेन तद्राक्षसबलं महत् ।**

**प्राकम्पत तदा तत्र पवनेनाम्बुदो यथा ॥ ३२ ॥**

शारदीव यथा निशेत्यत्र इव शब्दयथाशब्दावेकार्थकौ अपिचेतिवत् । इवशब्दः पादपूरण इत्येके ॥ ३१ – ३२ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे त्रिपञ्चाशः सर्गः ॥ ५३ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने त्रिपञ्चाशः सर्गः ॥ ५३ ॥**
