+++
title = "०५१ धूम्नाक्षेण युद्धागमनम्"
title_english = "051 Dhumraksha enters the battle field"

+++

<details open><summary>विश्वास-प्रस्तुतिः</summary>

श्रीमद्रामायणे वाल्मीकीये आदिकाव्ये युद्धकाण्डे एकपञ्चाशः सर्गः
</details>

<details><summary>मूलम्</summary>

श्रीमद्रामायणे वाल्मीकीये आदिकाव्ये युद्धकाण्डे एकपञ्चाशः सर्गः
</details>

<details><summary>विषयाः</summary>

वानराणांविषादसमयेतदीयहर्षोद्धोषश्रवणविषण्णेनरावणेन राक्षसान्प्रति तद्धर्षकारणा -वगमचोदना ॥ १ ॥ राक्षसै रणाङ्गणमेत्यतदवगमेन रावणंप्रति राघवयोर्नागास्त्रविमोक्षणस्य तत्कारणत्वनिवेदनम् ॥ २ ॥ धूम्राक्षेण रावणचोदनया राक्षसैस्सहपश्चिमद्वारगमनम् ॥ ३ ॥

</details>

<details open><summary>विश्वास-प्रस्तुतिः</summary>

तेषां सुतुमुलं शब्दं वानराणां तरंस्विनाम् ।  
नदतां राक्षसैः सार्धं तदा शुश्राव रावणः ॥ १ ॥
</details>

<details><summary>मूलम्</summary>

तेषां सुतुमुलं शब्दं वानराणां तरंस्विनाम् ।  
नदतां राक्षसैः सार्धं तदा शुश्राव रावणः ॥ १ ॥
</details>

अथ धूम्राक्षनिर्गम एफपञ्चाशे – तेषामित्यादि राक्षसैः सह शुश्रावेत्यन्वयः ॥ १ ॥

<details open><summary>विश्वास-प्रस्तुतिः</summary>

स्निग्धगम्भीरनिर्घोषं श्रुत्वा स निनदं भृशम् ।  
सचिवानां ततस्तेषां मध्ये वचनमब्रवीत् ॥ २ ॥
</details>

<details><summary>मूलम्</summary>

स्निग्धगम्भीरनिर्घोषं श्रुत्वा स निनदं भृशम् ।  
सचिवानां ततस्तेषां मध्ये वचनमब्रवीत् ॥ २ ॥
</details>

निर्घोषः ध्वनिः ॥ २ ॥

<details open><summary>विश्वास-प्रस्तुतिः</summary>

यथाऽसौ संप्रहृष्टानां वानराणां समुत्थितः ।  
बहूनां सुमहानादो मेघानामिव गर्जताम् ॥  
व्यक्तं सुमहती प्रीतिरेतेषां नात्र संशयः ॥ ३ ॥
</details>

<details><summary>मूलम्</summary>

यथाऽसौ संप्रहृष्टानां वानराणां समुत्थितः ।  
बहूनां सुमहानादो मेघानामिव गर्जताम् ॥  
व्यक्तं सुमहती प्रीतिरेतेषां नात्र संशयः ॥ ३ ॥
</details>

यथासावित्यादिसार्धश्लोक एकान्वयः ॥ यथा येन कारणेन । सुमहानादः समुत्थितः ततः एतेषां सुमहती प्रीतिः । अस्तीतिशेषः ॥ ३ ॥

<details open><summary>विश्वास-प्रस्तुतिः</summary>

तथा हि विपुलैर्नादैश्चुक्षुभे वरुणालयः ॥ ४ ॥
</details>

<details><summary>मूलम्</summary>

तथा हि विपुलैर्नादैश्चुक्षुभे वरुणालयः ॥ ४ ॥
</details>

तथा हीत्यर्धम् ॥ तथा प्रसिद्धप्रकारः ॥ ४ ॥

<details open><summary>विश्वास-प्रस्तुतिः</summary>

तौ तु बद्धौ शरैस्तीक्ष्णैर्भ्रातरौ रामलक्ष्मणौ ।  
अयं च सुमहान्नादः शङ्कां जनयतीव मे ॥ ५ ॥  
एतत्तु वचनं चोक्त्वा मन्त्रिणो राक्षसेश्वरः ।  
उवाच नैर्ऋतांस्तत्र समीपपरिवर्तिनः ॥ ६ ॥
</details>

<details><summary>मूलम्</summary>

तौ तु बद्धौ शरैस्तीक्ष्णैर्भ्रातरौ रामलक्ष्मणौ ।  
अयं च सुमहान्नादः शङ्कां जनयतीव मे ॥ ५ ॥  
एतत्तु वचनं चोक्त्वा मन्त्रिणो राक्षसेश्वरः ।  
उवाच नैर्ऋतांस्तत्र समीपपरिवर्तिनः ॥ ६ ॥
</details>

तौ त्विति । तुशब्दश्चार्थः । तौ च बद्धौ नादश्च श्रूयते । स च प्रकृतविरुद्धो नादः । शङ्कां राजपुत्रयोः शरबन्धापगमशङ्कां । जनयतीव । इवशब्दः संभावनायाम् ॥ ५-६ ॥

<details open><summary>विश्वास-प्रस्तुतिः</summary>

ज्ञायतां तूर्णमेतेषां सर्वेषां वनचारिणाम् ।  
शोककाले समुत्पन्ने हर्षकारणमुत्थितम् ॥ ७ ॥  
तथोक्तास्तेन संभ्रान्ताः प्राकारमधिरुह्य ते ।  
ददृशुः पालितां सेनां सुग्रीवेण महात्मना ॥ ८ ॥  
तौ च मुक्तौ सुघोरेण शरबन्धेन राघवौ ।  
समुत्थितौ महावेगौ विपेदुः प्रेक्ष्य राक्षसाः ॥ ९ ॥
</details>

<details><summary>मूलम्</summary>

ज्ञायतां तूर्णमेतेषां सर्वेषां वनचारिणाम् ।  
शोककाले समुत्पन्ने हर्षकारणमुत्थितम् ॥ ७ ॥  
तथोक्तास्तेन संभ्रान्ताः प्राकारमधिरुह्य ते ।  
ददृशुः पालितां सेनां सुग्रीवेण महात्मना ॥ ८ ॥  
तौ च मुक्तौ सुघोरेण शरबन्धेन राघवौ ।  
समुत्थितौ महावेगौ विपेदुः प्रेक्ष्य राक्षसाः ॥ ९ ॥
</details>

उत्थितं हर्षकारणं ज्ञायतामित्यन्वयः ॥ ७–९ ॥

<details open><summary>विश्वास-प्रस्तुतिः</summary>

संत्रस्तहृदयाः सर्वे प्राकारादवरुह्य ते ।  
विषण्णवदना घोरा राक्षसेन्द्रमुपस्थिताः ॥ १० ॥  
तदप्रियं दीनमुखा रावणस्य निशाचराः ।  
कृत्स्नं निवेदयामासुर्यथावद्वाक्यकोविदाः ॥ ११ ॥
</details>

<details><summary>मूलम्</summary>

संत्रस्तहृदयाः सर्वे प्राकारादवरुह्य ते ।  
विषण्णवदना घोरा राक्षसेन्द्रमुपस्थिताः ॥ १० ॥  
तदप्रियं दीनमुखा रावणस्य निशाचराः ।  
कृत्स्नं निवेदयामासुर्यथावद्वाक्यकोविदाः ॥ ११ ॥
</details>

उपस्थिताःप्राप्ताः ॥ १०-११ ॥

<details open><summary>विश्वास-प्रस्तुतिः</summary>

यौ ताविन्द्रजिता युद्धे भ्रातरौ रामलक्ष्मणौ ।  
निबद्धौ शरबन्धेन निष्प्रकम्पभुजौ कृतौ ॥ १२ ॥
</details>

<details><summary>मूलम्</summary>

यौ ताविन्द्रजिता युद्धे भ्रातरौ रामलक्ष्मणौ ।  
निबद्धौ शरबन्धेन निष्प्रकम्पभुजौ कृतौ ॥ १२ ॥
</details>

यौ तौ । यावित्यर्थः ॥ १२ ॥

<details open><summary>विश्वास-प्रस्तुतिः</summary>

विमुक्तौ शरबन्धेन तौ दृश्येते रणाजिरे ।  
पाशानिव गजौ छित्वा गजेन्द्रसमविक्रमौ ॥ १३ ॥  
तच्छ्रुत्वा वचनं तेषां राक्षसेन्द्रो महाबलः ।  
चिन्ताशोकसमाक्रान्तो विषण्णवदनोऽब्रवीत् ॥ १४ ॥
</details>

<details><summary>मूलम्</summary>

विमुक्तौ शरबन्धेन तौ दृश्येते रणाजिरे ।  
पाशानिव गजौ छित्वा गजेन्द्रसमविक्रमौ ॥ १३ ॥  
तच्छ्रुत्वा वचनं तेषां राक्षसेन्द्रो महाबलः ।  
चिन्ताशोकसमाक्रान्तो विषण्णवदनोऽब्रवीत् ॥ १४ ॥
</details>

पाशानिति । पाशान् छित्त्वा स्थितौ गजाविव भासमानावित्यर्थः ॥ १३–१४ ॥

<details open><summary>विश्वास-प्रस्तुतिः</summary>

घोरैर्दत्तवरैर्बद्धौ शरैराशीविषोपमैः ।  
अमोघैः सूर्यसंकाशैः प्रमथ्येन्द्रजिता युधि ॥ १५ ॥
</details>

<details><summary>मूलम्</summary>

घोरैर्दत्तवरैर्बद्धौ शरैराशीविषोपमैः ।  
अमोघैः सूर्यसंकाशैः प्रमथ्येन्द्रजिता युधि ॥ १५ ॥
</details>

दत्तवरैः वरदत्तैः । प्रमथ्य बलात्कृत्य । बद्धौ अभूतामिति शेषः ॥ १५ ॥

<details open><summary>विश्वास-प्रस्तुतिः</summary>

तदस्त्रबन्धमासाद्य यदि मुक्तौ रिपू मम ।  
संशयस्थमिदं सर्वमनुपश्याम्यहं बलम् ॥ १६ ॥
</details>

<details><summary>मूलम्</summary>

तदस्त्रबन्धमासाद्य यदि मुक्तौ रिपू मम ।  
संशयस्थमिदं सर्वमनुपश्याम्यहं बलम् ॥ १६ ॥
</details>

संशयस्थं प्राणसंशयस्थम् ॥ १६ ॥

<details open><summary>विश्वास-प्रस्तुतिः</summary>

निष्फलाः खलु संवृत्ताः शरा वासुकितेजसः ।  
आदत्तं यैः सुसंग्रामे रिपूणां मम जीवितम् ॥ १७ ॥  
एवमुक्त्वा तु संक्रुद्धो निःश्वसन्नुरगो यथा ।  
अब्रवीद्रक्षसां मध्ये धूम्राक्षं नाम राक्षसम् ॥ १८ ॥
</details>

<details><summary>मूलम्</summary>

निष्फलाः खलु संवृत्ताः शरा वासुकितेजसः ।  
आदत्तं यैः सुसंग्रामे रिपूणां मम जीवितम् ॥ १७ ॥  
एवमुक्त्वा तु संक्रुद्धो निःश्वसन्नुरगो यथा ।  
अब्रवीद्रक्षसां मध्ये धूम्राक्षं नाम राक्षसम् ॥ १८ ॥
</details>

आदतं आत्तम् ॥ १७–१८ ॥

<details open><summary>विश्वास-प्रस्तुतिः</summary>

बलेन महता युक्तो रक्षसां भीमविक्रम ।  
त्वं वधायाभिनिर्याहि रामस्य सह वानरैः ॥ १९ ॥  
एवमुक्तस्तु धूम्राक्षो राक्षसेन्द्रेण धीमता ।  
कृत्वा प्रणामं संहृष्टो निर्जगाम नृपालयात् ॥ २० ॥
</details>

<details><summary>मूलम्</summary>

बलेन महता युक्तो रक्षसां भीमविक्रम ।  
त्वं वधायाभिनिर्याहि रामस्य सह वानरैः ॥ १९ ॥  
एवमुक्तस्तु धूम्राक्षो राक्षसेन्द्रेण धीमता ।  
कृत्वा प्रणामं संहृष्टो निर्जगाम नृपालयात् ॥ २० ॥
</details>

त्वं वधायाभिनिर्याहीत्यमङ्गलसूचकं वचः ॥ १९-२० ॥

<details open><summary>विश्वास-प्रस्तुतिः</summary>

अभिनिष्क्रम्य तद्वारं बलाध्यक्षमुवाच ह ।  
त्वरयस्व बलं तूर्णं किं चिरेण युयुत्सतः ॥ २१ ॥
</details>

<details><summary>मूलम्</summary>

अभिनिष्क्रम्य तद्वारं बलाध्यक्षमुवाच ह ।  
त्वरयस्व बलं तूर्णं किं चिरेण युयुत्सतः ॥ २१ ॥
</details>

द्वारमभिनिष्क्रम्य द्वारान्निष्क्रम्य । युयुत्सतः ममेतिशेषः । किं चिरेण किं विलम्बेन ॥ २१ ॥

<details open><summary>विश्वास-प्रस्तुतिः</summary>

धूम्राक्षवचनं श्रुत्वा बलाध्यक्षो बलानुगः ।  
बलमुद्योजयामास रावणस्याज्ञया द्रुतम् ॥ २२ ॥
</details>

<details><summary>मूलम्</summary>

धूम्राक्षवचनं श्रुत्वा बलाध्यक्षो बलानुगः ।  
बलमुद्योजयामास रावणस्याज्ञया द्रुतम् ॥ २२ ॥
</details>

रावणस्याज्ञया रावणाज्ञाकृतं धूम्राक्षवचनं श्रुत्वेत्यर्थः ॥ २२ ॥

<details open><summary>विश्वास-प्रस्तुतिः</summary>

ते बद्धघण्टा बलिनो घोररूपा निशाचराः ।  
विगर्जमानाः संहृष्टा धूम्राक्षं पर्यवारयन् ।  
विविधायुधहस्ताश्च शूलमुद्गरपाणयः ॥ २३ ॥
</details>

<details><summary>मूलम्</summary>

ते बद्धघण्टा बलिनो घोररूपा निशाचराः ।  
विगर्जमानाः संहृष्टा धूम्राक्षं पर्यवारयन् ।  
विविधायुधहस्ताश्च शूलमुद्गरपाणयः ॥ २३ ॥
</details>

बद्धघण्टाः शूरत्वज्ञापनाय कटिबद्धघण्टा इत्यर्थः । ते पूर्वोक्तसेनास्थाः । विविधेति । आयुधानि शूलादिभिन्नानि । अस्यार्धस्य पूर्वेणान्वयः ॥ २३ ॥

<details open><summary>विश्वास-प्रस्तुतिः</summary>

गदाभिः पट्टिशैर्दण्डैरायसैर्मुसलैर्भृशम् ।  
परिषैर्भिन्दिपालैश्च भल्लैः प्रासैः परश्वधैः ।  
निर्ययू राक्षसा दिग्भ्यो नर्दन्तो जलदा यथा ॥ २४ ॥
</details>

<details><summary>मूलम्</summary>

गदाभिः पट्टिशैर्दण्डैरायसैर्मुसलैर्भृशम् ।  
परिषैर्भिन्दिपालैश्च भल्लैः प्रासैः परश्वधैः ।  
निर्ययू राक्षसा दिग्भ्यो नर्दन्तो जलदा यथा ॥ २४ ॥
</details>

गदाभिरित्यादि । गदा प्रसिद्धा । पट्टिशः दण्डविशेषः । परिघः भिन्दिपालः । भल्लः अयोमयः शरः । प्रासैः परश्वधैः । दिग्भ्यो जलदा इवेत्यन्वयः ॥ २४ ॥

<details open><summary>विश्वास-प्रस्तुतिः</summary>

रथैः कवचिनस्त्वन्ये ध्वजैश्च समलङ्कृतैः ।  
सुवर्णजालविहितैः खरैश्च विविधाननैः ॥ २५ ॥  
हयैः परमशीघ्रैश्च गजेन्द्रैश्च मदोत्कटैः ।  
निर्ययू राक्षसव्याघ्रा व्याघ्रा इव दुरासदाः ॥ २६ ॥  
वृकसिंहमुखैर्युक्तं खरैः कनकभूषणैः ।  
आरुरोह रथं दिव्यं धूम्राक्षः स्वरनिःस्वनः ॥२७॥  
स निर्यातो महावीर्यो धूम्राक्षो राक्षसैर्वृतः ।  
प्रहसन्पश्चिमद्वारं हनूमान्यत्र यूथपः ॥  
रथप्रवरमास्थाय स्वरयुक्तं स्वरस्वनम् ॥ २८ ॥
</details>

<details><summary>मूलम्</summary>

रथैः कवचिनस्त्वन्ये ध्वजैश्च समलङ्कृतैः ।  
सुवर्णजालविहितैः खरैश्च विविधाननैः ॥ २५ ॥  
हयैः परमशीघ्रैश्च गजेन्द्रैश्च मदोत्कटैः ।  
निर्ययू राक्षसव्याघ्रा व्याघ्रा इव दुरासदाः ॥ २६ ॥  
वृकसिंहमुखैर्युक्तं खरैः कनकभूषणैः ।  
आरुरोह रथं दिव्यं धूम्राक्षः स्वरनिःस्वनः ॥२७॥  
स निर्यातो महावीर्यो धूम्राक्षो राक्षसैर्वृतः ।  
प्रहसन्पश्चिमद्वारं हनूमान्यत्र यूथपः ॥  
रथप्रवरमास्थाय स्वरयुक्तं स्वरस्वनम् ॥ २८ ॥
</details>

अन्ये कवचिनः । ध्वजैः विविधाननैः खरैश्च समलङ्कृतैः स्थैर्निर्ययुः । अन्ये हयैः अन्ये गजैश्च निर्ययुरित्यन्वयः ॥ २५–२८ ॥

<details open><summary>विश्वास-प्रस्तुतिः</summary>

प्रयान्तं तु महाघोरं राक्षसं भीमविक्रमम् ।  
अन्तरिक्षगता घोराः शकुनाः प्रत्यवारयन् ॥ २९ ॥
</details>

<details><summary>मूलम्</summary>

प्रयान्तं तु महाघोरं राक्षसं भीमविक्रमम् ।  
अन्तरिक्षगता घोराः शकुनाः प्रत्यवारयन् ॥ २९ ॥
</details>

शकुनाः निमित्तसूचकाः पक्षिणः ॥ २९ ॥

<details open><summary>विश्वास-प्रस्तुतिः</summary>

रथशीर्षे महान्भीमो गृध्रव निपपात ह ।  
ध्वजाग्रे ग्रथिताश्चैव निपेतुः कुणपाशनाः ॥ ३० ॥
</details>

<details><summary>मूलम्</summary>

रथशीर्षे महान्भीमो गृध्रव निपपात ह ।  
ध्वजाग्रे ग्रथिताश्चैव निपेतुः कुणपाशनाः ॥ ३० ॥
</details>

कुणपाशनाः गृध्राः । प्रथिताः मिलिताः ॥ ३० ॥

<details open><summary>विश्वास-प्रस्तुतिः</summary>

रुधिरार्द्रो महाञ्श्वेतः कबन्धः पतितो भुवि ।  
विस्वरं चोत्सृजन्नादं धूम्राक्षस्य समीपतः ॥ ३१ ॥
</details>

<details><summary>मूलम्</summary>

रुधिरार्द्रो महाञ्श्वेतः कबन्धः पतितो भुवि ।  
विस्वरं चोत्सृजन्नादं धूम्राक्षस्य समीपतः ॥ ३१ ॥
</details>

विस्वरमिति क्रियाविशेषणम् ॥ ३१ ॥

<details open><summary>विश्वास-प्रस्तुतिः</summary>

ववर्ष रुधिरं देवः संचचाल च मेदिनी ।  
प्रतिलोमं ववौ वायुर्निर्घातसमनिःस्वनः ॥ ३२ ॥  
तिमिरौघ्रावृतास्तत्र दिशश्च न चकाशिरे ॥ ३३ ॥  
स तूत्पातांस्तदा दृष्ट्वा राक्षसानां भयावहान् ।  
प्रादुर्भूतान्सुघोरांश्च धूम्राक्षो व्यथितोऽभवत् ॥ ३४ ॥
</details>

<details><summary>मूलम्</summary>

ववर्ष रुधिरं देवः संचचाल च मेदिनी ।  
प्रतिलोमं ववौ वायुर्निर्घातसमनिःस्वनः ॥ ३२ ॥  
तिमिरौघ्रावृतास्तत्र दिशश्च न चकाशिरे ॥ ३३ ॥  
स तूत्पातांस्तदा दृष्ट्वा राक्षसानां भयावहान् ।  
प्रादुर्भूतान्सुघोरांश्च धूम्राक्षो व्यथितोऽभवत् ॥ ३४ ॥
</details>

देवः पर्जन्यः । प्रतिलोमं प्रतिकूलम् ॥ ३२–३४ ॥

<details open><summary>विश्वास-प्रस्तुतिः</summary>

मुमुहू राक्षसाः सर्वे धूम्राक्षस्य पुरःसराः ॥ ३५ ॥
</details>

<details><summary>मूलम्</summary>

मुमुहू राक्षसाः सर्वे धूम्राक्षस्य पुरःसराः ॥ ३५ ॥
</details>

मुमुहुरित्यर्धम् ॥ पुरःसराः अग्रगाः ॥ ३५ ॥

<details open><summary>विश्वास-प्रस्तुतिः</summary>

ततः सुभीमो बहुभिर्निशाचरैर्वृतोभिनिष्क्रम्य रणोत्सुको बली ।  
ददर्श तां राघवबाहुपालितां मेहौघकल्पां बहुवानरीं चमूम् ॥ ३६ ॥
</details>

<details><summary>मूलम्</summary>

ततः सुभीमो बहुभिर्निशाचरैर्वृतोभिनिष्क्रम्य रणोत्सुको बली ।  
ददर्श तां राघवबाहुपालितां मेहौघकल्पां बहुवानरीं चमूम् ॥ ३६ ॥
</details>

अभिनिष्क्रम्य पुरादिति शेषः । महौघकल्पां महानोघो अस्मिन्निति महौघः सागर ः तत्कल्पां । बहुवानरीं ङीबत्रार्षः । द्वितीयायां प्रातर्धूम्राक्षनिर्गमः ॥ ३६ ॥

<details open><summary>विश्वास-प्रस्तुतिः</summary>

इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकपञ्चाशः सर्गः ॥ ५१ ॥  
इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने एकपञ्चाशः सर्गः ॥ ५१ ॥
</details>

<details><summary>मूलम्</summary>

इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकपञ्चाशः सर्गः ॥ ५१ ॥  
इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने एकपञ्चाशः सर्गः ॥ ५१ ॥
</details>

