+++
title = "१२३ इन्द्रेण वरदानम्"
title_english = "123 Rama shows to Seetha the places"

+++
**श्रीमद्रामायणे वाल्मीकीये आदिकाव्ये युद्धकाण्डे त्रयोविंशत्युत्तरशततमः सर्गः**

इन्द्रेण रामप्रार्थनातंप्रति मृतविकलाङ्गवानरगणानांपुनर्जीवनावैकल्यस्वालय -वर्तिसरित्तरु सार्वकालिकसलिलफलसमृद्धिसंभवरूपवरदानपूर्वकं सुरगणैः सहस्वर्गगमनम् ॥ १ ॥ रामेण सुरपतिसमुज्जीविताविकलवानरनिकरैः सह हर्षाधिगमः ॥ २ ॥

****

**प्रतियाते तु काकुत्स्थे महेन्द्रः पाकशासनः ।**

**अब्रवीत्परमप्रीतो राघवं प्राञ्जलिं स्थितम् ॥ १ ॥**

अथेन्द्रानुशासनं – प्रतिप्रयात इत्यादि । काकुतस्थे दशरथे । महेन्द्र लब्धमहेन्द्रभावः ॥ १ ॥

****

**अमोघं दर्शनं राम तवास्माकं परन्तप ।**

**प्रीतियुक्ताः स्म तेन त्वं ब्रूहि यन्मनसेच्छसि ॥ २ ॥**

**एवमुक्तस्तु काकुत्स्थः प्रत्युवाच कृताञ्जलिः ।**

**लक्ष्मणेन सह भ्रात्रा सीतया सह भार्यया ॥ ३ ॥**

**यदि प्रीतिः समुत्पन्ना मयि सर्वसुरेश्वर ।**

**वक्ष्यामि कुरु ते सत्यं वचनं वदतां वर ॥ ४ ॥**

**मम हेतोः पराक्रान्ता ये गता यमसादनम् ।**

**ते सर्वे जीवितं प्राप्य समुत्तिष्ठन्तु वानराः ॥ ५ ॥**

तवास्माकं दर्शनं । अस्मत्कर्तृकं दर्शनं दशरथपुत्रकामेष्टिकालिकं । अमोघं रावणवधपर्यन्तं जातमित्यर्थः । तेन प्रीतियुक्तत्वेन यत् प्रत्युपकाररूपं कार्यमिच्छसि तद्ब्रूहि । केचित्तुत्वत्कर्तृकमस्मद्विषयं दर्शनमित्यर्थ इत्याहुः ॥ २-५ ॥

****

**मत्कृते विप्रयुक्ता ये पुत्रैर्दारश्च वानराः ।**

**मत्प्रियेष्वभियुक्ताश्च न मृत्युं गणयन्ति च ॥**

**त्वत्प्रसादात्समेयुस्ते वरमेतदहं वृणे ॥ ६ ॥**

मत्कृत इत्यादिसार्धश्लोकमेकं वाक्यं ॥ मत्प्रियेषु अभियुक्ता निरताः । समेयुरित्यत्र पुत्रैर्दारैश्चेत्यावर्तनीयं ॥ ६ ॥

****

**नीरुजो निर्व्रणांश्चैव संपन्नबलपौरुषान् ।**

**गोलाङ्गूलांस्तथैवर्क्षान्द्रष्टुमिच्छामि मानद ॥ ७ ॥**

नीरुजः निष्पीडान् ॥ ७ ॥

****

**अकाले चापि मुख्यानि मूलानि च फलानि च ।**

**नद्यश्च विमलास्तत्र तिष्ठेयुर्यत्र वानराः ॥ ८ ॥**

विमलाः विमलोदकाः ॥ ८ ॥

****

**श्रुत्वा तु वचनं तस्य राघवस्य महात्मनः ।**

**महेन्द्रः प्रत्युवाचेदं वचनं प्रीतिलक्षणम् ॥ ९ ॥**

प्रीतिलक्ष्यतेनेनेति प्रीतिलक्षणं प्रीतिव्यञ्जकं ॥ ९ ॥

****

**महानयं वरस्तात त्वयोक्तो रघुनन्दन ।**

**द्विर्मया नोक्तपूर्वं हि तस्मादेतद्भविष्यति ॥ १० ॥**

**समुत्थास्यन्ति हरयो ये हता युधि राक्षसैः ।**

**ऋक्षाश्च सहगोपुच्छा निकृत्ताननबाहवः ॥ ११ ॥**

**नीरुजो निर्वणाश्चैव संपन्नवलपौरुषाः ।**

**समुत्थास्यन्ति हरयः सुप्ता निद्राक्षये यथा ॥ १२ ॥**

**सुहृद्भिर्बान्धवैश्चैव ज्ञातिभिः स्वजनैरपि ।**

**सर्व एव समेष्यन्ति संयुक्ताः परया मुदा ॥ १३ ॥**

महानयं वर इति वरस्य महत्त्वं इतस्ततो विप्रकीर्णकरचरण पुच्छादिस्वस्व संस्थानसंधानलोकान्तरगतानयनादिरूपाघटितार्थ घटितत्वं । द्विर्मयानोक्तपूर्वमिति । उक्तवचनस्य विपरीतं वचनान्तरं नोक्तपूर्वमित्यर्थः ॥ १०- १३ ॥

****

**अकाले पुष्पशबलाः फलवन्तश्च पादपाः ।**

**भविष्यन्ति महेष्वास नद्यश्च सलिलायुताः ॥ १४ ॥**

पुष्पशबलाः पुष्पैर्नानावर्णाः । सलिलायुताः सलिलैर्व्याप्ताः ॥ १४ ॥

****

**सव्रणैः प्रथमं गात्रैः संवृत्तैर्निर्व्रणैः पुनः ॥ १५ ॥**

ये निहताः सव्रणास्तेषां निर्व्रणत्वमनुगृह्णाति-सव्रणैरिति ॥ प्रथमं वरदानात्पूर्वं सव्रणैः अथ निर्वणैः संवृत्तैः निर्वणीभूतैः गात्रैरुपलक्षिताः । वानरा भविष्यन्तीत्यनुकृष्य योजना ॥ १५ ॥

****

**ततः समुत्थिताः सर्वे सुप्त्वेव हरिपुङ्गवाः ।**

**बभूवुर्वानराः सर्वे किमेतदिति विस्मिताः ॥ १६ ॥**

**ते सर्वे वानरास्तस्मै राघवायाभ्यवादयन् ॥ १७ ॥**

**काकुत्स्थं परिपूर्णार्थं दृष्ट्वा सर्वे सुरोत्तमाः ।**

**ऊचुस्ते प्रथमं स्तुत्वा स्तवार्हं सहलक्ष्मणम् ॥ १८ ॥**

तत इति । अत्र क्रियाभेदात्सर्वशब्दद्वयं । किमेतदिति । युद्धे मृतस्य कथमेवं जीवनमित्यर्थः ॥ १६-१८ ॥

****

**गच्छायोध्यामितो वीर विसर्जय च वानरान् ।**

**मैथिलीं सान्त्वयस्वैनामनुरक्तां तपस्विनीम् ॥ १९ ॥**

**शत्रुमं च महात्मानं मातृः सर्वाः परन्तप ॥ १९ ॥**

**भ्रातरं पश्य भरतं त्वच्छोकाद्व्रतधारिणम् ।**

**अभिषेचय चात्मानं पौरान्गत्वा प्रहर्षय ॥ २० ॥**

**एवमुक्त्वा तमामय रामं सौमित्रिणा सह ।**

**विमानैः सूर्यसंकाशैर्हृष्टा जग्मुः सुरा दिवम् ॥ २१ ॥**

गच्छायोध्यामित्यादिसार्धश्लोकद्वयमेकान्वयं ॥ त्वच्छोकात् त्वद्वियोगशोकात् ॥ १९-२१ ॥

****

**अभिवाद्य च काकुत्स्थः सर्वांस्तांस्त्रिदशोत्तमान् ।**

**लक्ष्मणेन सह भ्रात्रा वासमाज्ञापयत्तदा ॥ २२ ॥**

बासमाज्ञापयत् वानराणामिति शेषः ॥ २२ ॥

****

**ततस्तु सा लक्ष्मणरामपालिता महाचमूर्हृष्टजना यशस्विनी ॥**

**श्रिया ज्वलन्ती विरराज सर्वतो निशाप्रणीतेव हि शीतरश्मिना ॥ २३ ॥**

प्रणीता प्रकाशिता ॥ २३ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे त्रयोविंशत्युत्तरशततमः सर्गः ॥ १२३ ॥**

**इति श्री गोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने प्रयोविंशत्युतरशततमः सर्गः ॥ १२३ ॥**
