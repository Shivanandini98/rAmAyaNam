+++
title = "०६९ नरान्तकवधः"
title_english = "069 Death of Narantaka"

+++
**श्रीमद्रामायणे वाल्मीकीये आदिकाव्ये युद्धकाण्डे एकोनसप्ततितमः सर्गः**

कुंभकर्णनिधनाकर्णनेनविषीदन्तंरावणंप्रति त्रिशिरोनाम्नातस्सुतेन रामादिवधप्रतिज्ञानेन -समाश्वासनपूर्वकमतिकायादिभिर्भ्रातृभिः सह रणायनिर्याणम् ॥ १ ॥ वानरकृतराक्षस -क्षपणरुष्टेन तुरगाधिष्ठितेननरान्तकेन वानरवाहिनीविध्वंसने सुग्रीवनियोगादङ्गदेन सतुरगनरान्तकहननम् ॥ २ ॥

****

**एवं बिलपमानस्य रावणस्य दुरात्मनः ।**

**श्रुत्वा शोकाभितप्तस्य त्रिशिरा वाक्यमब्रवीत् ॥ १ ॥**

अथातिकायनिर्गमः – एवमित्यादि ॥ १ ॥

**एवमेव महावीर्यो हतो नस्तातमध्यमः ।**

**न तु सत्पुरुषा राजन्विलपन्ति यथा भवान् ॥ २ ॥**

तातमध्यमः तातेषु मध्यमः मध्यमपितेत्यर्थः । एवमेव महावीर्यः त्वदुक्तप्रकारेणैव महावीर्यः । हतः । दैवादिति शेषः ॥ २ ॥

****

**नूनं त्रिभुवनस्यापि पर्याप्तस्त्वमसि प्रभो ।**

**स कस्मात्प्राकृत इव शोचस्यात्मानमीदृशम् ॥ ३ ॥**

ईदृशमिति शोकक्रियाविशेषणं । आत्मानं उद्दिश्येति शेषः ॥ ३ ॥

****

**ब्रह्मदत्ताऽस्ति ते शक्तिः कवचः सायको धनुः ।**

**सहस्रखरसंयुक्तो रथो मेघवनो महान् ॥ ४ ॥**

**त्वयाऽसकृद्विशस्त्रेण विशस्ता देवदानवाः ।**

**स सर्वायुधसंपन्नो राघवं शास्तुमर्हसि ॥ ५ ॥**

**कामं तिष्ठ महाराज निर्गमिष्याम्यहं रणम् ।**

**उद्धरिष्यामि ते शत्रून्गरुडः पन्नगानिव ॥ ६ ॥**

ब्रह्मदत्तेत्यादिश्लोकद्वयमेकान्वयं ॥ विशस्त्रेण निरायुधेन ॥ ४–६ ॥

****

**शम्बरो देवराजेन नरको विष्णुना यथा ।**

**तथाऽद्य शयिता रामो मया युधि निपातितः ॥ ७ ॥**

**श्रुत्वा त्रिशिरसो वाक्यं रावणो राक्षसाधिपः ।**

**पुनर्जातमिवात्मानं मन्यते कालचोदितः ॥ ८ ॥**

नरकोत्र सिंहिकायां विप्रचित्तेर्जातेषु वातापिप्रमुखेष्वन्यतमः । वातापिर्नमुचिश्चैव इल्वलः सृमरस्तथा । अन्धको नरकश्चैव कालनाभस्तथैव च इत्युक्तेः ॥ नतु कृष्णहतो भूसुतो नरकासुरः । तस्य वाल्मीकिप्रबन्धनिर्माणकाले असंजातत्वात् ॥ ७-८ ॥

****

**श्रुत्वा त्रिशिरसो वाक्यं देवान्तकनरान्तकौ ।**

**अतिकायश्च तेजस्वी बभूवुर्युद्धहर्षिताः ॥ ९ ॥**

**ततोऽहमहमित्येव गर्जन्तो नैर्ऋतर्षभाः ।**

**रावणस्य सुता वीराः शक्रतुल्यपराक्रमाः ॥ १० ॥**

श्रुत्वा त्रिशिरस इत्यादि । त्रिशिरसो वचनं स्वेषामपि तुल्यत्वाद्देवान्तकादयोपि युद्धोद्युक्ता बभूवुरित्यर्थः ॥ ९-१० ॥

****

**अन्तरिक्षगताः सर्वे सर्वे मायाविशारदाः ।**

**सर्वे त्रिदशदर्पघ्नाः सर्वे च रणदुर्जयाः ॥ ११ ॥**

अन्तरिक्षे गतं गमनं येषां तेऽन्तरिक्षगताः ॥ ११ ॥

****

**सर्वे सुबलसंपन्नाः सर्वे विस्तीर्णकीर्तयः ।**

**सर्वे समरमासाद्य न श्रूयन्ते पराजिताः ।**

**देवैरपि सगन्धर्वैः सकिन्नरमहोरगैः ॥ १२ ॥**

देवादिभिः सह समरमासाद्य पराजिता न श्रूयन्त इत्यन्वयः ॥ १२ ॥

****

**सर्वे च विदुषो वीराः सर्वे युद्धविशारदाः ।**

**सर्वे प्रवरविज्ञानाः सर्वे लब्धवरास्तथा ॥ १३ ॥**

विदुषः विद्यावन्तः । प्रवरविज्ञानाः उत्कृष्टशास्त्रज्ञानाः ॥ १३ ॥

****

**स तैस्तदा भास्करतुल्यवर्चसैः सुतैर्वृतः शत्रुबलप्रमर्दनैः ।**

**रराज राजा मघवान्यथाऽमरैर्वृतो महादानवदर्पनाशनैः ॥ १४ ॥**

तुल्यवर्चसैरित्यत्र समासान्त आर्षः ॥ १४ ॥

****

**स पुत्रान्संपरिष्वज्य भूषयित्वा च भूषणैः ।**

**आशीर्भिश्च प्रशस्ताभिः प्रेषयामास संयुगे ॥ १५ ॥**

आशीर्भिः सहेति शेषः ॥ १५ ॥

****

**युद्धोन्मत्तं च मत्तं च भ्रातरौ चापि रावणः ।**

**\[ महापार्श्वं प्रमत्तं वा भ्रातरं च महोदरम् ॥ \]**

**रक्षणार्थं कुमाराणां प्रेषयामास संयुगे ॥ १६ ॥**

युद्धोन्मत्तं च मत्तं च भ्रातरौ चापि रावण इति । अत्र युद्धोन्मत्तौ महोदरमहापार्श्वपर्यायनामानौ रावणभ्रातरौ । एतौ परत्र प्रकाशयिष्येते ॥ १६ ॥

****

**तेऽभिवाद्य महात्मानं रावणं रिपुरावणम् ।**

**कृत्वा प्रदक्षिणं चैव महाकायाः प्रतस्थिरे ॥ १७ ॥**

रिपून् रावयतीति रिपुरावणः ॥ १७ ॥

****

**सर्वौषधीभिर्गन्धैश्च समालभ्य महाबलाः ।**

**निर्जग्मुर्नैर्ऋतश्रेष्ठाः षडेते युद्धकाङ्क्षिणः ॥ १८ ॥**

**त्रिशिराश्चातिकायश्च देवान्तकनरान्तकौ ।**

**महोदरमहापार्श्वो निर्जग्मुः कालचोदिताः ॥ १९ ॥**

**ततः सुदर्शनं नाम नीलजीमृतसन्निभम् ।**

**ऐरावतकुले जातमारुरोह महोदरः ॥ २० ॥**

सर्वौषधीभिः । कुष्टं मांसी हरिद्रे द्वे मुरा शैलेय चन्दने । वचाचम्पकमुस्ताश्च सर्वौषध्यो दश स्मृताः इत्युक्ताभिः आयुधप्रहारनिवर्तिकाभिः ओषधीभिरित्याहुः । समालभ्य समालिप्य ॥ १८-२० ॥

****

**सर्वायुधसमायुक्तं तूणीभिश्च स्वलंकृतम् ।**

**रराज गजमास्थाय सवितेवास्तमूर्धनि ॥ २१ ॥**

**हयोत्तमसमायुक्तं सर्वायुधसमाकुलम् ।**

**आरुरोह रथश्रेष्ठं त्रिशिरा रावणात्मजः ॥ २२ ॥**

**त्रिशिरा रथमास्थाय विरराज धनुर्धरः ।**

**सविद्युदुल्कः शैलीग्रे सेन्द्रचाप इवाम्बुदः ॥ २३ ॥**

अस्तमूर्धनीत्येतदुत्तरक्षणे विनाशसूचनाय ॥ २१ – २३ ॥

****

**त्रिभिः किरीटैः शुशुभे त्रिशिराः स रथोत्तमे ।**

**हिमवानिव शैलेन्द्रस्त्रिभिः काञ्चनपर्वतैः ॥ २४ ॥**

त्रिभिः काञ्चनपर्वतैः शिखरभूतैर्हिमवानिवेत्यर्थः ॥ २४ ॥

****

**अतिकायोपि तेजस्वी राक्षसेन्द्रसुतस्तदा ।**

**\[ हयोत्तमसमायुक्तं सर्वायुधसमन्वितम् ॥\]**

**आरुरोह रथश्रेष्ठं श्रेष्ठः सर्वधनुष्मताम् ॥ २५ ॥**

**सुचक्राक्षं सुसंयुक्तं स्वनुकर्षं सुकूबरम् ।**

**तूणीबाणासनैदीप्तं प्रासासिपरिघाकुलम् ॥ २६ ॥**

अतिकाय इत्यादिश्लोकद्वयमेकान्वयं ॥ सुसंयुक्तं सुदृढं । स्वनुकर्षं । अनुकर्षो दावेधस्स्थं इत्यमरः । सुकूबरं शोभनयुगंधरं । कूबरस्तुयुगंघरः इत्यमरः ॥ २५–२६ ॥

****

**सकाञ्चनविचित्रेण मुकुटेन विराजता ।**

**भूषणैश्च बभौ मेरुः किरणैरिव भासयन् ॥ २७ ॥**

**स रराज रथे तस्मिन्राजसूनुर्महाबलः ।**

**वृतो नैर्ऋतशार्दूलैर्वज्रपाणिरिवामरैः ॥ २८ ॥**

**हयमुच्चैःश्रवःप्रख्यं श्वेतं कनकभूषणम् ।**

**मनोजवं महाकायमारुरोह नरान्तकः ॥ २९ ॥**

**गृहीत्वा प्रासमुल्काभं विरराज नरान्तकः ।**

**शक्तिमादाय तेजस्वी गुहः शिखिगतो यथा ॥ ३० ॥**

किरणैः भासयन् भासमानः । मेरुरिव बभावित्यन्वयः ॥ २७-३० ॥

****

**देवान्तकः समादाय परिघं वज्रभूषणम् ।**

**परिगृह्य गिरिं दोर्भ्यां वपुर्विष्णोर्विडम्बयन् ॥ ३१ ॥**

**महापार्श्वो महाकायो गदामादाय वीर्यवान् ।**

**विरराज गदापाणिः कुबेर इव संयुगे ॥ ३२ ॥**

**प्रतस्थिरे महात्मानो बलैरप्रतिमैर्वृताः ।**

**सुरा इवामरावत्या बलैरप्रतिमैर्वृताः ॥ ३३ ॥**

**तान्गजैश्च तुरङ्गैश्च रथैचाम्बुदनिस्वनैः ।**

**अनुजग्मुर्महात्मानो राक्षसाः प्रवरायुधाः ॥ ३४॥**

**ते विरेजुर्महात्मानः कुमाराः सूर्यवर्चसः ।**

**किरीटिनः श्रिया जुष्टा ग्रहा दीप्ता इवाम्बरे ॥ ३५ ॥**

**प्रगृहीता बभौ तेषां शस्त्राणामावलिः सिता ।**

**शारदाभ्रप्रतीकाशा हंसावलिरिवाम्बरे ॥ ३६ ॥**

देवान्तक इति । अत्रापि विरराजेति संबध्यते । देवान्तकः परिघमादाय समुद्रमथने गिरिं मन्दरगिरिं । परिगृह्य तिष्ठतो विष्णोर्वपुर्विडम्बयन् विरराज ॥ ३१-३६ ॥

****

**मरणं वापि निश्चित्य शत्रूणां वा पराजयम् ॥ ३७ ॥**

मरणं वेत्यर्धे निर्जग्मुरित्युपस्कार्यं ॥ ३७ ॥

****

**इति कृत्वा मतिं वीरा निर्जग्मुः संयुगार्थिनः ॥ ३८ ॥**

इति कृत्वेत्यर्धं ॥ इत्थं कर्तव्यमित्येवंरूपां मतिं कृत्वेत्यर्थः ॥ ३८ ॥

****

**जगर्जुश्च प्रणेदुश्च चिक्षिपुश्चापि सायकान् ।**

**जगृहुश्चापि ते वीरा निर्यान्तो युद्धदुर्मदाः ॥ ३९ ॥**

**क्ष्वेलितास्फोटनिनदैश्चचाल च वसुंधरा ।**

**रक्षसां सिंहनादैश्च पुस्फोटेव तदाऽम्बरम् ॥ ४० ॥**

**तेऽभिनिष्क्रम्य मुदिता राक्षसेन्द्रा महाबलाः ।**

**ददृशुर्वानरानीकं समुद्यतशिलानगम् ॥ ४१ ॥**

**हरयोपि महात्मानो ददृशुर्नैर्ऋतं बलम् ।**

**हस्त्यश्वरथसंबाधं किङ्किणीशतनादितम् ॥ ४२ ॥**

**नीलजीमूतसंकाशं समुद्यतमहायुधम् ।**

**दीप्तानलरविप्रख्यैः सर्वतो नैर्ऋतैर्वृतम् ॥ ४३ ॥**

जगर्जुः मेघध्वनिं चक्रुः । प्रणेदुः सिंहनादंचक्रुः । चिक्षिपुः क्षेपवचनान्यूचुः । सायकान् जगृहुरित्यन्वयः ॥ ३९-४३ ॥

****

**तद्दृष्ट्वा बलमायातं लब्धलक्षाः लवङ्गमाः ।**

**समुद्यतमहाशैलाः संप्रणेदुर्महाबलाः ॥**

**अमृष्यमाणा रक्षांसि प्रतिनर्दन्ति वानराः ॥ ४४ ॥**

**ततः समुद्धृष्टरवं निशम्य रक्षोगणा वानरयूथपानाम् ।**

**अमृष्यमाणाः परहर्षमुग्रं महाबला भीमतरं विनेदुः ॥ ४५ ॥**

**ते राक्षसबलं घोरं प्रविश्य हरियूथपाः ।**

**विचेरुरुद्यतैः शैलैर्नगाः शिखरिणो यथा ॥ ४६ ॥**

लब्धलक्षाः लब्धपराक्रमविषयाः ॥ ४४-४६ ॥

****

**केचिदाकाशमाविश्य केचिदुर्व्यां प्लवङ्गमाः ।**

**रक्षस्सैन्येषु संक्रुद्धारुर्द्रुमशिलायुधाः ।**

**द्रुमांश्च विपुलस्कन्धान्गृह्य वानरपुङ्गवाः ॥ ४७ ॥**

**तद्युद्धमभवद्धोरं रक्षोवानरसंकुलम् ॥ ४८ ॥**

संचारप्रकारमेवाह—केचिदित्यादिसार्धश्लोक एकान्वयः ॥ द्रुमशिलायुधा इति स्वभावोक्तिः ॥ ४७-४८ ॥

****

**ते पादपशिलाशैलैश्चक्रुर्वृष्टिमनूपमाम् ।**

**बाणौषैर्वार्यमाणाश्च हरयो भीमविक्रमाः ॥ ४९ ॥**

**सिंहनादान्विनेदुश्च रणे वानरराक्षसाः ।**

**शिलाभिश्चूर्णयामासुर्यातुधानान्प्लवङ्गमाः ॥ ५० ॥**

**निजघ्नुः संयुगे क्रुद्धाः कवचाभरणावृतान् ।**

**केचिद्रथगतान्वीरान्गजवाजिगतानपि ॥ ५१ ॥**

**निजघ्नुः सहसाप्लुत्य यातुधानान्प्लवङ्गमाः ।**

**शैलेशृङ्गाचिताङ्गाश्च मुष्टिभिर्वान्तलोचनाः ॥ ५२ ॥**

**चेरुः पेतुश्च नेदुश्च तत्र राक्षसपुङ्गवाः ।**

**राक्षसाश्च शरैस्तीक्ष्णैर्बिभिदुः कपिकुञ्जरान् ॥ ५३ ॥**

**शूलमुद्गरखरैश्च जनुः प्रासैश्च शक्तिभिः ।**

**अन्योन्यं पातयामासुः परस्परजयैषिणः ॥ ५४ ॥**

**रिपुशोणितदिग्धाङ्गास्तत्र वानरराक्षसाः ।**

**ततः शैलैश्च खड्गैश्व विसृष्टैर्हरिराक्षसैः ॥ ५५ ॥**

**मुहूर्तेनावृता भूमिरभवच्छोणिताप्लुता ।**

**विकीर्णपर्वताकारै रक्षोभिररिमर्दनैः ॥**

**आसीद्वसुमती पूर्णा तदा युद्धमदान्वितैः ॥ ५६ ॥**

अनूपमां अनुपमां ॥ ४९-५६ ॥

****

**आक्षिप्ताः क्षिप्यमाणाश्च मैत्रशूलाश्च वानरैः ।**

**पुनरङ्गैस्तथा चक्रुरासन्ना युद्धमद्भुतम् ॥ ५७ ॥**

**वानरान्वानरैरेव जघ्नुस्ते रजनीचराः ।**

**राक्षसान्राक्षसैरेव जघ्नुस्ते वानरा अपि ॥ ५८ ॥**

**आक्षिप्य च शिलास्तेषां निजघ्नू राक्षसा हरीन् ।**

**तेषां चाच्छिद्य शस्त्राणि जघ्नू रक्षांसि वानराः ॥ ५९ ॥**

**निजघ्नुः शैलशूलास्त्रैर्बिभिदुश्च परस्परम् ।**

**सिंहनादान्विनेदुश्च रणे वानरराक्षसाः॥ ६० ॥**

आक्षिप्ताः क्षिप्यमाणाश्चेति नियुद्धप्रकारकथनं । अङ्गैः हस्तपादादिभिः ॥ ५७-६० ॥

****

**छिन्नवर्मतनुत्राणा राक्षसा वानरैर्हताः ।**

**रुधिरं प्रस्रुतास्तत्र रससारमिव द्रुमाः ॥ ६१ ॥**

**रथेन च रथं चापि वारणेनैव वारणम् ॥ ६२ ॥**

**हयेन च हयं केचिन्निजघ्नुर्वानरा रणे ।**

**प्रहृष्टमनसः सर्वे प्रगृहीतमनःशिलाः ॥ ६३ ॥**

**हरयो राक्षसाञ्जघ्नुर्द्रुमैश्च बहुशाखिभिः ।**

**तद्युद्धमभवद्धोरं रक्षोवानरसंकुलम् ॥ ६४ ॥**

छिन्नवर्मतनुत्राणाः छिन्नवर्मरूपतनुत्राणाः। रुधिरं प्रस्रुताः स्रुतवन्तः । मुमुचुरिति यावत् । रससारं निर्यास ॥ ६१–६४ ॥

****

**क्षुरप्रैरर्धचन्द्रैश्च भल्लैश्च निशितैः शरैः ।**

**राक्षसा वानरेन्द्राणां चिच्छिदुः पादपाञ्शिलाः ६५ ॥**

**विकीर्णैः पर्वताग्रैश्च द्रुमैश्छिन्नैश्च संयुगे ।**

**हतैश्च कपिरक्षोभिर्दुर्गमा वसुधाऽभवत् ॥ ६६ ॥**

शिलाः शिलाश्चेत्यर्थः ॥ ६५-६६ ॥

****

**ते वानरा गर्वितहृष्टचेष्टाः संग्राममासाद्य भयं विमुच्य ।**

**युद्धं तु सर्वे सह राक्षसैस्तैर्नानायुधाश्चक्रुरदीनसत्त्वाः ॥ ६७ ॥**

गर्वितं हृष्टं च यथा भवति तथा चेष्टन्त इति गर्वितहृष्टचेष्टाः । नानायुधाः गृहीतराक्षसायुधा इत्यर्थः ॥ ६७ ॥

****

**तस्मिन्प्रवृत्ते तुमुले विमर्दे प्रहष्यमाणेषु वलीमुखेषु ।**

**निपात्यमानेषु च राक्षसेषु महर्षयो देवगणाश्र नेदुः ॥ ६८ ॥**

**ततो हयं मारुततुल्यवेगमारुह्य शक्ति निशितां प्रगृह्य ।**

**नरान्तको बानरराजसैन्यं महार्णवं मीन इवाविवेश ॥ ६९ ॥**

विमर्दे युद्धे ॥ ६८-६९ ॥

****

**स वानरान्सप्त शतानि वीरः प्रासेन दीप्तेन विनिर्बिभेद ।**

**एकक्षणेनेन्द्ररिपुर्महात्मा जघान सैन्यं हरिपुङ्गवानाम् ॥ ७० ॥**

**ददृशुश्च महात्मानं हयपृष्ठे प्रतिष्ठितम् ।**

**चरन्तं हरिसैन्येषु विद्याधरमहर्षयः ॥ ७१ ॥**

**स तस्य ददृशे मार्गो मांसशोणितकर्दमः ।**

**पतितैः पर्वताकारैर्वानरैरभिसंवृतः ॥ ७२ ॥**

**यावद्विक्रमितुं बुद्धिं चक्रुः प्लवगपुङ्गवाः ।**

**तावदेतानतिक्रम्य निर्बिभेद नरान्तकः ॥ ७३ ॥**

जघानेति । इत्थमिति शेषः ॥ ७०-७३ ॥

****

**ज्वलन्तं प्रासमुद्यम्य संग्रामाग्रे नरान्तकः ।**

**ददाह हरिसैन्यानि वनानीव विभावसुः ॥ ७४ ॥**

**यावदुत्पाटयामासुर्वृक्षाञ्शैलान्वनौकसः ।**

**तावत्प्रासहृताः पेतुर्वजकृत्ता इवाचलाः ॥ ७५ ॥**

ज्वलन्तं ज्वलन्तमिव स्थितं । विभावसुः वह्निः ॥ ७४–७५ ॥

****

**दिक्षु सर्वासु बलवान्विचचार नरान्तकः ।**

**प्रमृद्गन्सर्वतो युद्धे प्रावृट्काले यथाऽनिलः ॥ ७६ ॥**

प्रमृद्गन् मर्दयन् ॥ ७६ ॥

****

**न शेकुर्धावितुं वीरा न स्थातुं स्पन्दितुं भयात् ।**

**उत्पतन्तं स्थितं यान्तं सर्वान्विव्याध वीर्यवान् ॥ ७७ ॥**

**एकेनान्तककल्पेन प्रासेनादित्यतेजसा ।**

**भिन्नानि हरिसैन्यानि निपेतुर्धरणीतले ॥ ७८ ॥**

**वज्रनिष्पेषसदृशं प्रासस्याभिनिपातनम् ।**

**न शेकुर्वानराः सोढुं ते विनेदुर्महास्वनम् ॥ ७९ ॥**

**पततां हरिवीराणां रूपाणि प्रचकाशिरे ।**

**वज्रभिन्नाग्रकूटानां शैलानां पततामिव ॥ ८० ॥**

न शेकुरिति । यतो हेतोरुत्पतन्तं स्थितं यान्तं च विव्याध अतः स्पन्दनादौ न शेकुरित्यर्थः ॥ ७७-८० ॥

****

**ये तु पूर्वं महात्मानः कुम्भकर्णेन पातिताः ।**

**ते स्वस्था वानरश्रेष्ठाः सुग्रीवमुपतस्थिरे ॥ ८१ ॥**

**विप्रेक्षमाणः सुग्रीवो ददर्श हरिवाहिनीम् ।**

**नरान्तकभयत्रस्तां विद्रवन्तीमितस्ततः ॥ ८२ ॥**

**विद्रुतां वाहिनीं दृष्ट्वा स ददर्श नरान्तकम् ।**

**गृहीतप्रासमायान्तं हयपृष्ठे प्रतिष्ठितम् ॥ ८३ ॥**

**अथोवाच महातेजाः सुग्रीवो वानराधिपः ।**

**कुमारमङ्गदं वीरं शक्रतुल्यपराक्रमम् ॥ ८४ ॥**

**गच्छ त्वं राक्षसं वीरो योसौ तुरगमास्थितः ।**

**क्षोभयन्तं हरिबलं क्षिप्रं प्राणैर्वियोजय ॥ ८५ ॥**

कुम्भकर्णेन पातितानां नीलादीनामुत्तरत्र पौरुषकथनसांगत्यायैषां लब्धसंज्ञत्वमाह—ये त्विति ॥ ८१-८५ ॥

****

**स भर्तुर्वचनं श्रुत्वा निष्पपाताङ्गदस्ततः ।**

**अनीकान्मेघसंकाशान्मेघानीकादिवांशुमान् ॥ ८६ ॥**

मेघसंकाशादिति निबिडत्वलक्षणसमानधर्मप्रयुक्तेयमुपमा । मेघानीकादित्यत्र तु निष्क्रमणापादानत्वधर्मप्रयुक्तेत्युपमाद्वयस्य निर्वाहः ॥ ८६ ॥

****

**शैलसंघातसंकाशो हरीणामुत्तमोऽङ्गदः ।**

**रराजाङ्गदसनद्धः सधातुरिख पर्वतः ॥ ८७ ॥**

**निरायुधो महातेजाः केवलं नखदंष्ट्रवान् ।**

**नरान्तकमभिक्रम्य वालिपुत्रोऽब्रवीद्वचः ॥ ८८ ॥**

**तिष्ठ किं प्राकृतैरेभिर्हरिभिस्त्वं करिष्यसि ।**

**अस्मिन्वज्रसमस्पर्शं प्रासं क्षिप ममोरसि ॥ ८९ ॥**

**अङ्गदस्य वचः श्रुत्वा प्रचुक्रोध नरान्तकः ।**

**संदश्य दशनैरोष्ठं विनिश्वस्य भुजङ्गवत् ॥ ९० ॥**

संघातः निबिडसंवेशः । अङ्गदसन्नद्धः सन्नद्धाङ्गदः ॥ ८७-९० ॥

****

**अभिगम्याङ्गदं क्रुद्धो बालिपुत्रं नरान्तकः ॥ ९१ ॥**

**प्रासं समाविध्य तदाऽङ्गदाय समुज्ज्वलन्तं सहसोत्ससर्ज ।**

**स वालिपुत्रोरसि वज्रकल्पे बभूव भग्नो न्यपतच्च भूमौ ॥ ९२ ॥**

**तं प्रासमालोक्य तदा विभग्नं सुपर्णकृत्तोरगभोगकल्पम् ।**

**तलं समुद्यम्य स वालिपुत्रस्तुरङ्गमं तस्य जघान मूर्ध्नि ॥ ९३ ॥**

**निमग्नतालुः स्फुटिताक्षितारो निष्क्रान्तजिह्वोचलसन्निकाशः ।**

**स तस्य वाजी निपपात भूमौ तलप्रहारेण विशीर्णमूर्धा ॥ ९४ ॥**

**नरान्तकः क्रोधवशं जगाम हतं तुरङ्गं पतितं निरीक्ष्य ।**

**स मुष्टिमुद्यम्य महाप्रभावो जघान शीर्षे युधि वालिपुत्रम् ॥ ९५ ॥**

**अथाङ्गदो मुष्टिविभिन्नमूर्धा सुस्राव तीव्रं रुधिरं भृशोष्णम् ।**

**मुहुर्विजज्वाल मुमोह चापि संज्ञां समासाद्य विसिष्मिये च ॥ ९६॥**

**अथाङ्गदो वैज्रसमानवेगं संवर्त्य मुष्टिं गिरिशृङ्गकल्पम् ।**

**निपातयामास तदा महात्मा नरान्तकस्योरसि वालिपुत्रः ॥ ९७ ॥**

अभिगम्येति । अयमुत्तरशेषः ॥ ९१-९७ ॥

****

**स मुष्टिनिष्पिष्टविभिन्नवक्षा ज्वालावमच्छोणितदिग्धगात्रः ।**

**नरान्तको भूमितले पपात यथाऽचलो वज्रनिपातभग्नः ॥ ९८ ॥**

**अथान्तरिक्षे त्रिदशोत्तमानां वनौकसां चैव महाप्रणादः ।**

**बभूव तस्मिन्निहतेऽग्र्यवीरे नरान्तके वालिसुतेन सङ्ख्ये ॥ ९९ ॥**

ज्वालारूपेण वमता उद्गच्छता शोणितेन दिग्धगात्रः ॥ ९८-९९ ॥

****

**अथाङ्गदो राममनःप्रहर्षणं सुदुष्करं तत्कृतवान्हि विक्रमम् ।**

**विसिष्मिये सोप्यतिवीर्यविक्रमः पुनश्च युद्धे स बभूव हर्षितः ॥ १०० ॥**

तत्कृतवानित्यत्र तदित्यव्ययं पदं । तस्मादित्यर्थः । अङ्गदः हि यस्मात् । सुदुष्करं अतएव राममनःप्रहर्षणं विक्रमं कृतवान् । तस्मादित्यर्थः । विसिष्मिये । सोपीत्यत्र तच्छब्देन राममनः प्रहर्षणमित्यत्र गुणीभूतो रामशब्दः परामृश्यते हर्षितः विस्मितेन रामेण श्लाघया तोषितः । स च अङ्गश्च पुनः युद्धे बभूव । युद्धविषये सन्नद्धो बभूवेत्यर्थः ॥ १०० ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकोनसप्ततितमः सर्गः ॥ ६९ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने एकोनसप्ततितमः सर्गः ॥ ६९ ॥**
