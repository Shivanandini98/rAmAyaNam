+++
title = "०११ रावणस्य आस्थानप्रवेशः"
title_english = "011 Ravana goes again to the assembly hall"

+++
**श्रीमद्रामायणे** **वाल्मीकीये** **आदिकाव्ये युद्धकाण्डे** **एकादशः** **सर्गः**

रावणेन मन्त्रकरणाय सभाप्रवेशः ॥ १ ॥ रावणाज्ञयादूता हूतैराक्षसैर्नानायानैरावण सभाप्रवेशः ॥ २ ॥ रथारोहणेनसभामागतेनविभीषणेन रावणप्रणामपूर्वकं तन्नियोगेनपरमासने समुपवेशनम् ॥ ३ ॥

****

**स बभुव कृशो राजा मैथिलीकाममोहितः ।**

**असंमानाच्च सुहृदां** **पापः पापेन कर्मणाः ॥** **१** **॥**

अथ परेद्युर्विभीषणाद्युपदेशेतिचिन्ताव्याकुलस्य रावणस्य निर्णयहेतुमन्त्रकरणाय सभाप्राप्तिं दर्शयति —स बभूवेत्यादि ॥ पापः पापी । गुणवचनेभ्यो मतुपो लुगिष्टः इति मतुपो लुक् । असंमानात् अनादरात् । सुहृदां विभीषणादीनां । कर्तरि षष्ठी । विभीषणोक्ते तूष्णींस्थितत्वेन प्रहस्तादीनामप्यनादरः सिद्ध एव । पापेन कुत्सितेन सीतापहरणरूपेण कर्मणा । हेतौ तृतीया । मैथिलीकाममोहित इति हेतु गर्भविशेषणं । तथाच मैथिलीविषयकाममोहात् सुहृदनादरात् पापहेतुसीताहरणाच्च कृशः । चिन्ताकुलो बभूवेत्यर्थः ॥ १ ॥

**\[अतीव कामसंपन्नो वैदेहीमनुचिन्तयन् ।\]**

**अतीतसमये काले तस्मिन्वै** **युधि रावणः ।**

**अमात्यैश्च सुहृद्भिश्च प्राप्तकालममन्यत ॥** **२** **॥**

तस्मिन्काले मन्त्रयोग्य काले । अतीतसमये अतीतावसरे सति । युधि च सत्यां युद्धे च प्राप्ते सति । अमात्यैश्च सुहृद्भिश्च मन्त्रस्य प्राप्तकालममन्यत । मुनिहृदयं तु कालेऽतीत समये रावणायुःकालेऽतीते सति । युधि अमात्यादिभिः सहात्मानं । प्राप्तकालं प्राप्तमृत्युं । अमन्यतेति । वै प्रसिद्धौ ॥ २ ॥

****

**स हेमजालविततं** **मणिविद्रुमभूषितम् ।**

**उपगम्य विनीताश्वमारुरोह महारथम् ॥** **३** **॥**

हेमजालविततं स्वर्णमयगवाक्षव्याप्तं । स्वर्णसमूहनिर्मितमिति वा । विनीताश्वं शिक्षिताश्वयुक्तं । उपगम्य प्रदक्षिणीकृत्य ॥ ३ ॥

****

**तमास्थाय रथश्रेष्ठो महामेघसमस्वनम् ।**

**प्रययौ रक्षसाम् श्रेष्ठो दशग्रीवः सभां** **प्रति ॥** **४** **॥**

सभां मन्त्रशालां ॥ ४ ॥

****

**असिचर्मधरा योधाः सर्वायुधधरास्तथा** **।**

**राक्षसा राक्षसेन्द्रस्य पुरतः सम्प्रतस्थिरे ॥** **५** **॥**

चर्म खेटः ॥ ५ ॥

****

**नानाविकृतवेषाश्च नानाभूषणभूषिताः ।**

**पार्श्वतः पृष्ठतश्चैनं** **परिवार्य ययुस्ततः** **॥** **६** **॥**

ततः रावणालयात् । नानाविकृतवेषाः नानाविधतया विशिष्य कृतालंकाराः । राक्षसा इति शेषः ॥ ६ ॥

****

**रथैश्चातिरथा शीघ्रं** **मतैश्च वरवारणैः ।**

**अनूत्पेतुर्दशग्रीवमाक्रीडद्भिश्च वाजिभिः ॥** **७** **॥**

आक्रीडद्भिः धारामण्डलगमनादिकं कुर्वद्भिः ॥ ७ ॥

****

**गदापरिघहस्ताश्च शक्तितोमरपाणयः ।**

**परश्वधधराश्चान्ये तथान्ये शूलपाणयः ॥** **८** **॥**

अत्र प्रतिपदमन्य इत्यनुषञ्जनीयं । अनुत्पेतुरिति च ॥ ८ ॥

****

**ततस्तूर्यसहस्राणां** **संजज्ञे निःस्वनो महान् ।**

**तुमुलः शङ्खशब्दश्च सभाम्** **गच्चति रवणे ॥** **९** **॥**

ततः स्वालयात् ॥ ९ ॥

****

**स नेमिघोषेण महान्सहसाभिनिनादयन् ।**

**राजमार्गम् श्रिया जुष्टम् प्रतिपेदे महारथः ॥** **१०** **॥**

नेमिः रथचक्रधारा ॥ १० ॥

****

**विमलं** **चातपत्राणं** **पगृहीतमशोभत ।**

**पाण्डरं** **राक्षसेन्द्रस्य पूर्णस्तारधिपो यथा ॥** **११** **॥**

विमलमिति । भासा विमलमित्यर्थः ॥ ११ ॥

****

**हेममञ्जरिगर्भे च शुद्धस्फटिकविग्रहे ।**

**चामरव्यजने तस्य रेजतुः सव्यदक्षिणे ॥** **१२** **॥**

**ते कृताञ्जलयः सर्वे रथस्थम् पृथिवीस्थिताः ।**

**राक्ष्सा राक्षसश्रेष्ठम् शिरोभिस्तम् ववन्दिरे ॥** **१३** **॥**

हेममञ्जरिगर्भे हेमसूत्रगर्भे । इकारान्तत्वमार्षं । शुद्धस्फटिकविग्रहे शुद्धस्फटिकसदृशाकारे । चामरव्यजने चामररूपव्यजने । सव्यदक्षिणे सव्यदक्षिणयोः । सर्वो द्वन्द्वो विभाषयैकवद्भवति इत्येकवद्भावः ॥ १२-१३ ॥

****

**राक्षसैः** **स्तूयमानः** **सञ्जयाशीर्भिररिन्दमः** **।**

**अससाद महातेजाः सभां** **सुविहितां शुभाम्** **॥** **१४** **॥**

सुविहितां सुष्टुनिर्मितां ॥ १४ ॥

****

**सुवर्णरजतस्थूर्णाम् विशुद्धस्फटिकान्तराम् ।**

**विराजमानो वपुषा रुक्मपट्टोत्तरच्छदाम् ॥** **१५** **॥**

**ताम् पिशाचशतैः षड्भिरभिगुप्ताम् सदाशुभाम् ।**

**प्रविवेश महातेजाः सुकृताम् विश्वकर्मणा ॥** **१६** **॥**

सुवर्णेत्यादिश्लोकद्वयमेकान्वयं ॥ विशुद्धस्फटिकान्तरां निर्मलस्फटिक निर्मित मध्यप्रदेशां । रुक्मपट्टोत्तरच्छदां कनकमयपट्टवस्त्रास्तरणां ॥ १५ – १६ ॥

**तस्याम् स वैडूर्यमयं** **प्रियाकाजिनसम्वृतम् ।**

**महत्सोपाश्रयम् भेजे रावणः परमासनम् ॥** **१७** **॥**

वैडूर्यमयं वैडूर्यप्रचुरं । प्रियकाजिनसंवृतं प्रियकमृगस्याजिनेन संवृतं । प्रियको लोमभिर्युक्तो मृदूच्चमसृणैर्धनैः इति वैजयन्ती । सोपाश्रयं सावष्टम्भं । सोपधानमिति यावत् ॥ १७ ॥

****

**ततः शशासेश्वरवद्दूतान् लघुपराक्रमान् ।**

**समानयत मे क्षिप्रभिहैतान् राक्षसानिति ॥** **१८** **॥**

**कृत्यमस्ति महाज्जातं** **समर्थ्यमिह नो महत्** **॥** **१९** **॥**

ईश्वरवत् राजार्हं । इह सभायां । एतान् एतन्नगरस्थान् । इति शशासेत्यन्वयः । तमेव प्रकारमाह- कृत्यमित्यर्धेन ॥ महद्यथा तथा समर्थ्यं यत्नेन निर्वाह्यं । जातं प्राप्तं । महत्कृत्यमस्तीति शशास । महद्भ्यो रामादिभ्यो जातमिति वा । महदित्यनेन तदानीं चारमुखेन रामादेः समुद्रतीरगमनं रावणो ज्ञातवानितिगम्यते ॥ १८-१९ ॥

****

**राक्षसास्तद्वचः श्रुत्वा लङ्कायाम् परिचक्रमुः** **।**

**अनुगेहमवस्थाय विहारशयनेषु च ।**

**उद्यानेषु च रक्षांसि** **चोदयन्तो ह्यभीतवत् ॥** **२०** **॥**

**ते रथान् रुचिरानेके दृप्तानेके** **पृथग्घयान् ।**

**नागनन्येऽधिरुरुहुर्जग्मुश्चैके पदातयः ॥** **२१** **॥**

राक्षसा इत्यादि सार्धश्लोकः । विहरमाणानीति शेषः । विहारो विहारस्थलं । विहारादिषु आस्थाय विहरमाणानि रक्षांसि । अभीतवत् अभीताः । चोदयन्तः चोदनार्थं लङ्कायामनुगेहं परिचक्रमुरित्यन्वयः ॥ २० – २१ ॥

****

**सा पुरी परमाकीर्णा रथकुञ्जरवाजिभिः ।**

**सम्पतद्भिर्विरुरुचे गरुत्मद्भिरिवामबरम् ॥** **२२** **॥**

गरुमद्भिः पक्षिभिः ॥ २२ ॥

****

**ते वाहनान्यवस्थाप्य यानानि विविधानि च ।**

**सभाम् पद्भिः प्रविविशुः सिम्हा गिरिगुहामिव ॥** **२३** **॥**

वाहनानि शिबिकादीनि । यानानि अश्वादीनि । अवस्थाप्य बहिर्निक्षिप्य ॥ २३ ॥

****

**राज्ञः पादौ गृहीत्वा तु राज्ञा ते प्रतिपूजिताः ।**

**पीठेष्वन्ये** **वृसीष्वन्ये भूमौ केचिदुपाविशन् ॥** **२४** **॥**

अन्ये पुरोहितादयः । पीठेषु सुवर्णादिकृतासनेषु । अन्ये श्रोत्रियाः । वृसीषु दर्भमयासनेषु । केचित्पुत्रादयः । भूमौ सामान्यास्तरणमात्रयुक्तायां भूमौ ॥ २४ ॥

****

**ते समेत्य सभायां** **वै राक्षसा राजशासनात् ।**

**यथार्हमुपतस्थुस्ते रावणं** **राक्षसाधिपम् ॥** **२५** **॥**

क्रियाभेदात्तच्छब्दद्वयं । उपतस्थुः समीपे तस्थुः । यथार्हं यथाक्रमम् ॥ २५ ॥

****

**मन्त्रिणश्च यथा** **मुख्या निश्चितार्थेषु पण्डिताः** **।**

**अमात्याश्च गुणोपेताः सर्वज्ञा बुद्धिदर्शनाः** **।**

**समीयुस्तत्र शतशः शूराश्च बहवस्तथा** **॥** **२६** **॥**

मन्त्रिणश्चेत्यादिसपादश्लोकः ॥ यथा यथाक्रमं । यथामुख्या इत्येकंपदं वा । मुख्याननतिक्रम्य स्थिताः । अनव्ययत्वमार्षं । निश्चयार्थेषु अर्थनिश्चयेषु । अमात्याः कर्मणि सहायाः । मन्त्रिणः बुद्धिसहायाः । यद्वा अमा सह तिष्ठन्तीत्यमात्याः । अव्ययात्त्यप् । आप्ता इत्यर्थः । बुद्धिदर्शनाः । बुद्धिचक्षुषः शूरा इत्युत्तरशेषः । अन्यथा क्रियापदपौनरुक्त्यं ॥ २६ ॥

****

**सभायां** **हेमवर्णायां** **सर्वार्थस्य सुखाय वै** **।**

**रम्यायां राक्षसेन्द्रस्य सभेयुस्तत्र सङ्घशः ।**

**\[राक्षसा राक्षसश्रेष्ठं परिवार्योपतस्थिरे\]** **॥** **२७** **॥**

सुखाय क्षेमाय । क्षेमं विचारयितुं । क्रियार्थोपपदस्य इत्यादिना चतुर्थी ॥ २७ ॥

****

**ततो महात्मा विपुलम् सुयुग्यम् रथम् वरम् हेमविचित्रिताङ्गम् ।**

**शुभम् समास्थाय ययौ यशस्वी विभीषणः सम्सदमग्रजस्य ॥** **२८** **॥**

युग्याः अश्वाः । युगं वहन्तीति तद्वहति रथयुगप्रासङ्गम् इति यत् ॥ २८ ॥

****

**स पूर्वजायावरजः शशम्स नामाथ पश्चाच्चरणौ ववन्दे ।**

**शुकः प्रहस्तश्च तथैव तेभ्यो ददौ यथार्हम्** **पृथगासनानि ॥** **२९** **॥**

नाम शशंस । अभिवादनमकरोदित्यर्थः । शुकः प्रहस्तश्चेति । ववन्दाते इत्यर्थः ॥ २९ ॥

****

**सुवर्णनानामणिभुषणानाम् सुवाससाम् सम्सदि राक्षसानाम् ।**

**तेषाम् परार्ध्यागुरुचन्दनानाम् स्रजश्च** **गन्धाश्च** **ववुः समन्तात् ॥** **३०** **॥**

स्रजश्च गन्धाः स्रजां गन्धाः ॥ ३० ॥

****

**न चुक्रुशुर्नानृतमाह कश्चित्सभासदो** **नैव** **जजल्पुरुच्चैः ।**

**सम्सिद्धार्थः सर्व एवोग्रवीर्या भर्तुः सर्वे ददृशुश्चाननं** **ते ॥** **३१** **॥**

न चुक्रुशुः न घोषं चक्रुः । न जजल्पुः नाक्रमोक्तीश्चक्रुः । सभासदः सभागताः । संसिद्धेत्यर्धे वृत्तभेदश्चिन्त्यः ॥ ३१ ॥

****

**स रावणः शस्त्रभृतां** **मनस्विनां** **महाबलानां** **समितौ मनस्वी ।**

**तप्याम् सभायां** **प्रभया चकाशे मध्ये वसूनामिव वज्रहस्तः ॥** **३२** **॥**

समितौ सङ्घे सङ्घ सभायां समितिः इत्यमरः । सभायां आस्थानमण्डपे ॥ ३२ ॥

**इत्यार्षे श्रीमद्रामायणे** **वाल्मीकीये** **आदिकाव्ये युद्धकाण्डे** **एकादशः** **सर्गः ॥** **११** **॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने एकादशः सर्गः ॥ ११ ॥**
