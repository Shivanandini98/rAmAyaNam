+++
title = "००९ विभीषणनीतिः"
title_english = "009 Vibhishana speak words of morality"

+++
**श्रीमद्रामायणे** **वाल्मीकीये** **आदिकाव्ये युद्धकाण्डे** **नवमः** **सर्गः**

विभीषणेनरावणंप्रति रामवधप्रतिज्ञानेनसायुधग्रहणंसरभससमुत्थित निकुंभा दिनिवारणपूर्वकं रामपराक्रमप्रशंसनेन तस्मिन्दण्डस्यदुष्करत्वोक्त्या वैपरीत्येऽनर्थ -प्राप्तिकथनपूर्वकं रामायसीताप्रत्यर्पणचोदना ॥ १ ॥ ततःसायंरावणेन विभीषणादिसर्वजन विसर्जनपूर्वकं स्वगृहप्रतिगमनम् ॥ २ ॥

**ततो निकुम्भो रभसः सूर्यशत्रुर्महाबलः** **।  
सुप्तघ्नो यज्ञहारक्षो** **महापार्श्वो महोदरः** **॥** **१** **॥**

**अग्निकेतुश्च दुर्धर्षो रश्मिकेतुश्च राक्षसः** **।  
इन्द्रजिच्च महातेजा बलवान्रावणात्मजः** **॥** **२** **॥**

**प्रहस्तोऽथ विरूपाक्षो वज्रदंष्ट्रो महाबलः** **।  
धूम्राक्षश्चातिकायश्च दुर्मुखश्चैव राक्षसः** **॥** **३** **॥**

**परिघान्पट्टिशान्प्रासाञ्शक्तिशूलपरश्वधान्** **।  
चापानि च सबाणानि खड्गांश्च विपुलाञ्शितान्** **॥** **४** **॥**

अथ निकुम्भमतमेवानुसरन्तः सर्वेपि प्रधाना अहमहमिकया समुत्थाय शत्रुवधोद्युक्ताः । तमुद्योगं नीतिशास्त्रज्ञो विभीषणः प्रतिषिद्धवानित्याह । तत इत्यादि श्लोकषट्कमेकं वाक्यं ॥ आदौ निकुम्भोपादानं निकुम्भमतानुसरणसूचनार्थं ॥ १-४ ॥

****

**प्रगृह्य परमक्रुद्धाः समुत्पत्य च राक्षसाः** **।  
अब्रुवन्रावणं सर्वे प्रदीप्ता इव तेजसा** **॥** **५** **॥**

समुत्पत्य आसनेभ्यः समुत्थाय ॥ ५ ॥

****

**अद्य रामं वधिष्यामः सुग्रीवं च सलक्ष्मणम्** **।  
कृपणं च हनूमन्तं लङ्का येन प्रधर्षिता** **॥** **६** **॥**

प्रधर्षितेत्यनन्तरमितिकरणं द्रष्टव्यं ॥ ६ ॥

****

**तान्गृहीतायुधान्सर्वान्वारयित्वा विभीषणः** **।  
अब्रवीत्प्राञ्जलिर्वाक्यं पुनः प्रत्युपवेश्य तान्** **॥** **७** **॥**

क्रियाभेदात्तानित्यस्य न पुनरुक्तिः ॥ ७ ॥

****

**अप्युपायैस्त्रिभिस्तात योऽर्थः प्राप्तुं न शक्यते** **।  
तस्य विक्रमकालांस्तान्युक्तानाहुर्मनीषिणः** **॥** **८** **॥**

प्रहस्तादीनां प्रधानानां संनिहितत्वाद्रावणि वा रावणं वा प्रत्युक्तिः । मध्ये कचित्सचिवान्प्रति वोक्तिः । विक्रमस्य नायमवसर इति दर्शयितुं सामान्येन विक्रमकालानाह–अप्युपायैरिति ॥ तातेत्यभिमुखीकरणाय संबोधनं । त्रिभिः सामदानभेदरूपैः । उपायैरपि योर्थः लब्धुं न शक्यते तस्य सिद्धये । तान् नीतिशास्त्रप्रसिद्धान् । विक्रमकालान् युक्तानाहुः । तदुक्तं कामन्दकेन – सामादीनामुपायानां त्रयाणां विफले नये । विनयेन्नयसंपन्नो दण्डं दण्ड्येषु दण्डभृत् इति ॥ तथाच नायं दण्डस्य काल इत्युक्तं ॥ ८ ॥

****

**प्रमत्तेष्वभियुक्तेषु दैवेन प्रहृतेषु च** **।  
विक्रमास्तात सिध्यन्ति परीक्ष्य विधिना कृताः** **॥** **९** **॥**

न केवलं दण्डस्याकालिकत्वं दण्ड्यत्वं च ते शत्रोर्नास्तीत्यभिप्रायेणाह – प्रमत्तेष्विति ॥ प्रमत्तेषु अनवधानेषु । विषयासक्तेष्वित्यर्थः । अभियुक्तेषु ज्ञानिषु । विरक्तेष्विति यावत् । यद्वा सामन्तैराक्रान्तेषु । दैवेन भाग्येन । प्रहृतेषु क्षीयमाणसंपत्स्वित्यर्थः । चकाराद्बालवृद्धादिषु । विधिना नीतिशास्त्रोक्त रीत्या । परीक्ष्य मन्त्रिभिर्विचार्य । कृताः विक्रमाः विग्रहाः सिध्यन्ति । नान्यत्रेत्यर्थः । यथाह कामन्दकः— बालो वृद्धो दीर्घरोगी तथा ज्ञातिबहिष्कृतः । भीरुको भीरुकजनो लुब्धो लुब्धजनस्तथा ॥ विरक्तप्रकृतिश्चैव विषयेष्वतिसक्तिमान् । अनेकचित्तमन्त्रश्च देवब्राह्मणनिन्दकः ॥ दैवोपहतकश्चैव दैवचिन्तक एव च । दुर्भिक्षव्यसनोपेतो बलव्यसनसंयुतः ॥ अदेशस्थो बहुरिपुर्युक्तोऽकालेन यश्च सः । सत्यधर्म व्यपेतश्च विंशतिः पुरुषा अमी ॥ एतैः सन्धि न कुर्वीत विगृह्णीयात्तु केवलं इति ॥ ९ ॥

****

**अप्रमत्तं कथं तं तु विजिगीषुं बले स्थितम्** **।  
जितरोषं दुराधर्षं प्रधर्षयितुमिच्छथ** **॥** **१०** **॥**

रामस्तु न तादृश इत्याह – अप्रमत्तमिति । अप्रमत्तं सावधानं । तुशब्दोऽवधारणे । बले स्थितं स्थिरबलमित्यर्थः । जितरोषं अकाले रोषरहितमित्यर्थः । इच्छथेति । पूर्व रावणंप्रतिवचनं । अत्र सर्वान्प्रतीति बहुवचनं ॥ १० ॥

****

**समुद्रं लङ्घयित्वा तु घोरं नदनदीपतिम्** **।  
कृतं हनुमता कर्म दुष्करं तर्कयेत** **वा** **॥** **११** **॥**

राम इदानीं दैवानुपहत इत्यत्र उदाहरणमाह—समुद्रमिति ॥ ११ ॥

****

**बलान्यपरिमेयानि वीर्याणि च निशाचराः** **।  
परेषां सहसाऽवज्ञा न कर्तव्या कथं चन** **॥** **१२** **॥**

परेषां रामादीनां ॥ १२ ॥

****

**किं च राक्षसराजस्य रामेणापकृतं पुरा** **।  
आजहार जनस्थानाद्यस्य भार्यां यशस्विनः** **॥** **१३** **॥**

**खरो यद्यतिवृत्तस्तु रामेण निहतो रणे** **।  
अवश्यं प्राणिनां प्राणा रक्षितव्या यथा बलम्** **॥** **१४** **॥**

अनपराधिनि निष्कारणवैरकरणमध्यपरमनुचितमित्याह – किं चेत्यादि । खरवध एव प्रथमापराध इत्याशङ्कयाह –खर इति ॥ दुर्वृत्ततया स्ववधप्रवृत्तखरवधे रामस्य नापकारगन्धोपीति भावः । निहतो यदि तत्र को दोष इति शेषः । दोषाभाषमाह – अवश्यमिति ॥ १३ – १४ ॥

****

**अयशस्यमनायुष्यं परदाराभिमर्शनम् ।**

**अर्थक्षयकरं घोरं पापस्य च पुनर्भवम् ॥** **१५** **॥**

प्रथमं रामेणापकृतत्वेप्यनेकदोषमूलं सीतापहरणं न कार्यमित्याह – अय शस्यमिति ॥ पुनर्भवं जन्मान्तरं । मूर्त्यन्तरमितियावत् ॥ १५ ॥

****

**एतन्निमित्तं वैदेही भयं नः सुमहद्भवेत्** **।  
आहृता सा परित्याज्या कलहार्थे कृते न किम्** **॥** **१६** **॥**

एवं सामान्यतः परदाराभिमर्शनस्यानर्थहेतुत्वमुक्त्वा प्रकृते तदर्शयति – एतदिति ॥ एतस्मान्निमित्तादित्यर्थः । निमित्तकारणहेतुषु सर्वासां प्रायदर्शनम् इति पञ्चम्यर्थे प्रथमा । अयशस्यत्वादिहेतोर्वैदेह्याः सकाशात्सुमहद्भयं भवेत् । तर्हि किमिदानीं कर्तव्यं तत्राह — आहृतेति ॥ उत्तमं वस्तु कथं त्यक्तव्यं तत्राह – कलहार्थे कृतेन किमिति । कलहार्थे विषये कृतेन कर्मणा किमित्यर्थः । अर्थः स्याद्विषये मोक्षे शब्दवाच्ये प्रयोजने । व्यवहारे धने शास्त्रवस्तुहेतु निवृत्तिषु इति वैजयन्ती ॥ १६ ॥

****

**न नः क्षमं वीर्यवता तेन धर्मानुवर्तिना** **।  
वैरं निरर्थकं कर्तुं दीयतामस्य मैथिली** **॥** **१७** **॥**

बहुदोषप्रदर्शनपूर्वकं सीताप्रदानस्यावश्यकर्तव्यतामाहन नः क्षममित्यादिना ॥ १७ ॥

****

**यावन्न सगजां साश्वां बहुरत्नसमाकुलाम्** **।  
पुरीं दारयते बाणैर्दीयतामस्य मैथिली** **॥** **१८** **॥**

यावद्दारयते दारयिष्यति । यावत्पुरानिपातयोर्लट् इतिभविष्यदर्थे लट् । राम इति शेषः ॥ १८ ॥

****

**यावत्सुघोरा महती दुर्धर्षा हरिवाहिनी** **।  
नावस्कन्दति नो लङ्कां तावत्सीता प्रदीयताम्** **॥** **१९** **॥**

यावत् यदा । तावत् तदा । नावस्कन्दति न रुणद्धि ॥ १९ ॥

****

**विनश्येद्धि पुरी लङ्का शूराः सर्वे च राक्षसाः** **।  
रामस्य दयिता पत्नी स्वयं** **न** **यदि दीयते** **॥** **२०** **॥**

शूरा इति । विनश्येयुरिति व्यत्ययेन योजनीयं । स्वयं न यदि दीयत इति पाठः ॥ २० ॥

****

**प्रसादये त्वां बन्धुत्वात्कुरुष्व वचनं मम** **।  
हितं पथ्यमहं ब्रूमि दीयतामस्य मैथिली** **॥** **२१** **॥**

ब्रूमि ब्रवीमि । अस्य अस्मै ॥ २१ ॥

**पुरा शरत्सूर्यमरीचिसंनिभान्नवाग्रपुङ्खान्सुदृढान्नृपात्मजः** **।  
सृजत्यमोघान्विशिखान्वधाय ते** **प्रदीयतां दाशरथाय मैथिली** **॥** **२२** **॥**

अयं शल्यं पुङ्गं शरमूलं नवे अग्रपुङ्खे *यषां* ते । अतएव सुदृढान् पुरा सृजति स्रक्ष्यति । दशरथस्यायं दाशरथः । तस्येदम् इति संबन्धार्थे अण् । संबन्धश्चात्र पुत्रत्वं । दाशरथाय दाशरथये ॥ २२ ॥

****

**त्यजस्व कोपं सुखधर्मनाशनं** **भजस्व धर्मं रतिकीर्तिवर्धनम्** **।  
प्रसीद जीवेम सपुत्रबान्धवाः** **प्रदीयतां दाशरथाय मैथिली** **॥** **२३** **॥**

रतिः सुखं ॥ २३ ॥

****

**विभीषणवचः श्रुत्वा रावणो राक्षसेश्वरः ।**

**विसर्जयित्वा तान्सर्वान्प्रविवेश स्वकं गृहम् ॥** **२४** **॥**

विभीषणेति । सर्व प्रातरालोचयिष्याम इति विभीषणप्रमुखान् विसृज्येत्यर्थः ॥ २४ ॥

****

**इत्यार्षे श्रीमद्रामायणे** **वाल्मीकीये** **आदिकाव्ये युद्धकाण्डे** **नवमः** **सर्गः ॥** **४** **॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने नवमः सर्गः ॥ ९ ॥**
