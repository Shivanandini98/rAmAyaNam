+++
title = "००७ रावणेन राक्षसाह्वानम्"
title_english = "007 The demons inspire Ravana"

+++
**श्रीमद्रामायणे** **वाल्मीकीये** **आदिकाव्ये युद्धकाण्डे** **सप्तमः** **सर्गः**

राक्षसैरावणंप्रति कुबेरविजयादितदपादानप्रशंसनपूर्वकं रामस्यततोप्यल्पबलत्वोक्त्या कैमुत्येनतत्पराजयस्यसुकरत्वोक्तिः ॥ १ ॥ तथेन्द्रजिदपादानप्रशंसनपूर्वकं रामविजयाय -तन्नियोजनोक्त्त्या समाश्वासनम् ॥ २ ॥

**इत्युक्ता राक्षसेन्द्रेण राक्षसास्ते महाबलाः** **।  
ऊचुः प्राञ्जलयः सर्वे रावणं राक्षसेश्वरम्** **।**

**द्विषत्पक्षमविज्ञाय नीतिबाह्यास्त्वबुद्धयः ॥** **१** **॥**

एवं रावणवचनमाकर्ण्य अविदितरघुनाथप्रभावा । मदोद्धता राक्षसास्तद्बलवर्णनपूर्वकं रावणं प्रशंसन्ति – इत्युक्ता इत्यादिना । सार्धश्लोक एकान्वयः । द्विषत्पक्षं द्विषद्बलं । पक्षो मासार्धके पार्श्वे गृहे सूर्यविरोधयोः । केशादेः परितो वृन्दे बले सखिस हाययोः इति विश्वः ॥ १ ॥

****

**राजन्परिघशक्त्यृष्टिशूलपट्टिससङ्कुलम्** **।  
सुमहन्नो बलं कस्माद्विषादं भजते भवान्** **॥** **२** **॥**

परिधः परितो हननक्षमो गदाविशेषः । परिघः परिघातनः । इत्यमरः । शक्तिः दीर्घयष्टिः । ऋष्टिः असिः । खङ्गे तु निस्त्रिंशचन्द्रहासासिऋष्टयः इत्यमरः । शूलं प्रसिद्धं । पट्टिशः खड्गविशेषः । तैः संकुलं व्याप्तं । बलमस्ति समग्रबले एवं विद्यमाने कस्माद्धेतोः भवान् विषादं भजत इति योजना । अत्र सुमहन्नो बलमित्यत्र बलं नास्तीति प्रामादिका भाव्यनर्थसूचिकाखिलोक्तिः ॥ २ ॥

****

**त्वया भोगवतीं गत्वा निर्जिताःपन्नगा युधि ।**

**कैलासशिखरावासी यक्षैर्बहुभिरावृतः** **।  
सुमहत्कदनं कृत्वा वश्यस्ते धनदः कृतः** **॥** **३** **॥**

**स महेश्वरसख्येन श्लाघमानस्त्वया विभो** **।  
निर्जितः समरे रोषाल्लोकपालो महाबलः** **॥** **४** **॥**

तिष्ठतु सैन्यं त्वमेक एव समस्तशत्रुविद्रावणक्षम इत्याशयेनाह – त्वयेत्यादिना ॥ सार्धश्लोक एकान्वयः । भोगवतीं सर्पराजनगरीं । कदनं युद्धं ॥ ३–४ ॥

****

**विनिहत्य च यक्षौघान्विक्षोभ्य च विगृह्य च** **।  
त्वया कैलासशिखराद्विमानमिदमाहृतम्** **॥** **५** **॥**

विमानं पुष्पकं ॥ ५ ॥

****

**मयेन दानवेन्द्रेण त्वद्भयात्सख्यमिच्छता** **।  
दुहिता तव भार्यार्थे दत्ता राक्षसपुङ्गव** **॥** **६** **॥**

दुहिता मन्दोदरी । यद्यपि मयेनाभिजात्यभ्रमाद्दत्तेत्युत्तरे वक्ष्यति तथाप्यत्र प्रशंसायां भयाद्दत्तेत्युक्तं ॥ ६ ॥

****

**दानवेन्द्रो मधुर्नाम वीर्योत्सिक्तो दुरासदः** **।  
विगृह्य वशमानीतः कुम्भीनस्याः सुखावहः** **॥** **७** **॥**

दानवेन्द्रः मधुः । कुम्भीनसी रावणभगिनी । सुख मावहतीति सुखावहः भर्ता ॥ ७ ॥

****

**निर्जितास्ते महाबाहो नागा गत्वा रसातलम्** **।  
वासुकिस्तक्षकः शङ्खो जटी च वशमाहृताः** **॥** **८** **॥**

जटी सर्पविशेषस्य नाम । त्वया भोगवतीमित्यत्र तक्षकादिभिन्नक- र्कोटकादिजयोक्तिरिति न पौनरुक्त्यं ॥ ८ ॥

****

**अक्षया बलवन्तश्च शूरा लब्धवराः पुनः** **।  
त्वया संवत्सरं युद्ध्वा समरे दानवा विभो** **॥** **९** **॥**

**स्वबलं समुपाश्रित्य नीता वशमरिन्दम** **।  
मायाश्चाधिगतास्तत्र बहवो राक्षसाधिप** **॥** **१०** **॥**

**\[निर्जिताः समरे रोषाल्लोकपाला महाबलाः ।**

**देवलोकमितो गत्वा शक्रश्चापि विनिर्जितः\] ॥** **११** **॥**

अक्षया इत्यादिश्लोकद्वयमेकान्वयं ॥ लब्धवराः ब्रह्मणेति शेषः । अक्षयाः चूर्णीकरणेपि पुनरुत्पत्तिमत्त्वेन क्षयरहिता इत्यर्थः । दानवाः कालकेयाः । तत्र कालकेयसकाशात् । बहवः बह्वयः । वोतो गुणवचनात् इति पक्षे ङीषभावः ॥ ९–११ ॥

****

**शूराश्च बलवन्तश्च वरुणस्य सुता रणे** **।  
निर्जितास्ते महाबाहो चतुर्विधबलानुगाः** **॥** **१२** **॥**

चतुर्विधबलानुगाः रथगजतुरगपदातिभेदेन चतुर्विधानि बलानि पृष्ठगानि येषां ते तथा ॥ १२ ॥

****

**मृत्युदण्डमहाग्राहं शाल्मलिद्रुममण्डितम्** **।**

**कालपाशमहावीचिं यमकिंकरपन्नगम् ॥** **१३** **॥**

**\[महाज्वरेण दुर्धर्षं यमलोकमहार्णवम्\] ।  
अवगाह्य त्वया राजन्यमस्य बलसागरम्** **।**

**जयश्च विपुलः प्राप्तो मृत्युश्च प्रतिषेधितः** **॥** **१४** **॥**

मृत्युदण्डेत्यादिश्लोकद्वयमेकान्वयं ॥ मृत्युदण्डः यमदण्डः स एव महाग्राहः महानक्रः यस्मिन् । शाल्मलयः कण्टकशाल्मलिवृक्षाकारायुधविशेषाः त एव द्रुमाः तैर्मण्डितं । मृत्युः यमः । प्रतिषेधितः युद्धादपक्रामितः ॥ १३–१४ ॥

**  
सुयुद्धेन च ते सर्वे लोकास्तत्र** **विलोलिताः** **॥** **१५** **॥**

सुयुद्धेनेत्यर्धं । सुयुद्धेन स्वल्पयुद्धेनेत्यर्थः । विलोलिताः द्राविताः ॥ १५ ॥

****

**क्षत्रियैर्बहुभिर्वीरैः शक्रतुल्यपराक्रमैः** **।  
आसीद्वसुमती पूर्णा महद्भिरिव पादपैः** **॥** **१६** **॥**

क्षत्रियैः अनरण्यप्रभृतिभिः ॥ १६ ॥

****

**तेषां वीर्यगुणोत्साहैर्न समो राघवो रणे** **।  
प्रसह्य ते त्वया राजन्हताः परमदुर्जयाः** **॥** **१७** **॥**

**तिष्ठ वा किं महाराज श्रमेण तव वानरान् ।**

**अयमेको महाबाहुरिन्द्रजित्क्षपयिष्यति ॥** **१८** **॥**

न समो राघव इति । तेभ्योपि निहीनबलः सुखेन निग्राह्य इति भावः ॥ १७-१८ ॥

****

**अन्न हि महाराज माहेश्वरमनुत्तमम् ।**

**इष्ट्वा यज्ञं वरो लब्धो लोके परमदुर्लभः ॥** **१९** **॥**

माहेश्वरं महेश्वरप्रीतिकरं ॥ १९ ॥

****

**शक्तितोमरमीनं च विनिकीर्णान्त्रशैवलम् ।**

**गजकच्छपसंबाधमश्वमण्डूकसंकुलम् ॥** **२०** **॥**

**रुद्रादित्यमहाग्राहं मरुद्वसुमहोरगम् ।**

**रथाश्वगजतोयौघं पदातिपुलिनं महत् ॥** **२१** **॥**

शक्तितोमरेत्यादिश्लोकत्रयमेकान्वयं ॥ २०-२१ ॥

****

**अनेन हि समासाद्य देवानां बलसागरम् ।**

**गृहीतो दैवतपतिर्लङ्का चापि प्रवेशितः ॥** **२२** **॥**

**पितामहनियोगाच्च मुक्तः शम्बरवृत्रहा ।**

**गतस्त्रिविष्टपं राजन्सर्वदेवनमस्कृतः ॥** **२३** **॥**

दैवतपतिः इन्द्रः ॥ २२ – २३ ॥

****

**तमेव त्वं महाराज विसृजेन्द्रजितं सुतम् ।**

**यावद्वानरसेनां तां सरामां नयति क्षयम् ॥** **२४** **॥**

विसृज प्रेषय । यावन्नयति नेष्यति ॥ २४ ॥

**राजन्नापदयुक्तेयमागता प्राकृताज्जनात्** **।  
हृदि नैव त्वया कार्या त्वं वधिष्यसि राघवम्** **॥** **२५** **॥**

अयुक्ता असंभाविता । प्राकृतात् क्षुद्रात् हनुमतः ॥ २५ ॥

****

**इत्यार्षे श्रीमद्रामायणे** **वाल्मीकीये** **आदिकाव्ये युद्धकाण्डे** **सप्तमः** **सर्गः ॥** **७** **॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने सप्तमः सर्गः ॥ ७ ॥**
