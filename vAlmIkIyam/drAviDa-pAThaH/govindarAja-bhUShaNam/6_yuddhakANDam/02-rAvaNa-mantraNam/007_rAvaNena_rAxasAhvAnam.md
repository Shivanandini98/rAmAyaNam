+++
title = "००७ रावणेन राक्षसाह्वानम्"
title_english = "007 The demons inspire Ravana"

+++

<details open><summary>विश्वास-प्रस्तुतिः</summary>

श्रीमद्रामायणे वाल्मीकीये आदिकाव्ये युद्धकाण्डे सप्तमः सर्गः
</details>

<details><summary>मूलम्</summary>

श्रीमद्रामायणे वाल्मीकीये आदिकाव्ये युद्धकाण्डे सप्तमः सर्गः
</details>

<details><summary>विषयाः</summary>

राक्षसैरावणंप्रति कुबेरविजयादितदपादानप्रशंसनपूर्वकं रामस्यततोप्यल्पबलत्वोक्त्या कैमुत्येनतत्पराजयस्यसुकरत्वोक्तिः ॥ १ ॥ तथेन्द्रजिदपादानप्रशंसनपूर्वकं रामविजयाय -तन्नियोजनोक्त्या समाश्वासनम् ॥ २ ॥

</details>

<details open><summary>विश्वास-प्रस्तुतिः</summary>

इत्युक्ता राक्षसेन्द्रेण राक्षसास्ते महाबलाः ।  
ऊचुः प्राञ्जलयः सर्वे रावणं राक्षसेश्वरम् ।  
द्विषत्पक्षमविज्ञाय नीतिबाह्यास्त्वबुद्धयः ॥ १ ॥
</details>

<details><summary>मूलम्</summary>

इत्युक्ता राक्षसेन्द्रेण राक्षसास्ते महाबलाः ।  
ऊचुः प्राञ्जलयः सर्वे रावणं राक्षसेश्वरम् ।  
द्विषत्पक्षमविज्ञाय नीतिबाह्यास्त्वबुद्धयः ॥ १ ॥
</details>

एवं रावणवचनमाकर्ण्य अविदितरघुनाथप्रभावा । मदोद्धता राक्षसास्तद्बलवर्णनपूर्वकं रावणं प्रशंसन्ति – इत्युक्ता इत्यादिना । सार्धश्लोक एकान्वयः । द्विषत्पक्षं द्विषद्बलं । पक्षो मासार्धके पार्श्वे गृहे सूर्यविरोधयोः । केशादेः परितो वृन्दे बले सखिस हाययोः इति विश्वः ॥ १ ॥

<details open><summary>विश्वास-प्रस्तुतिः</summary>

राजन्परिघशक्त्यृष्टिशूलपट्टिससङ्कुलम् ।  
सुमहन्नो बलं कस्माद्विषादं भजते भवान् ॥ २ ॥
</details>

<details><summary>मूलम्</summary>

राजन्परिघशक्त्यृष्टिशूलपट्टिससङ्कुलम् ।  
सुमहन्नो बलं कस्माद्विषादं भजते भवान् ॥ २ ॥
</details>

परिधः परितो हननक्षमो गदाविशेषः । परिघः परिघातनः । इत्यमरः । शक्तिः दीर्घयष्टिः । ऋष्टिः असिः । खङ्गे तु निस्त्रिंशचन्द्रहासासिऋष्टयः इत्यमरः । शूलं प्रसिद्धं । पट्टिशः खड्गविशेषः । तैः संकुलं व्याप्तं । बलमस्ति समग्रबले एवं विद्यमाने कस्माद्धेतोः भवान् विषादं भजत इति योजना । अत्र सुमहन्नो बलमित्यत्र बलं नास्तीति प्रामादिका भाव्यनर्थसूचिकाखिलोक्तिः ॥ २ ॥

<details open><summary>विश्वास-प्रस्तुतिः</summary>

त्वया भोगवतीं गत्वा निर्जिताःपन्नगा युधि ।  
कैलासशिखरावासी यक्षैर्बहुभिरावृतः ।  
सुमहत्कदनं कृत्वा वश्यस्ते धनदः कृतः ॥ ३ ॥  
स महेश्वरसख्येन श्लाघमानस्त्वया विभो ।  
निर्जितः समरे रोषाल्लोकपालो महाबलः ॥ ४ ॥
</details>

<details><summary>मूलम्</summary>

त्वया भोगवतीं गत्वा निर्जिताःपन्नगा युधि ।  
कैलासशिखरावासी यक्षैर्बहुभिरावृतः ।  
सुमहत्कदनं कृत्वा वश्यस्ते धनदः कृतः ॥ ३ ॥  
स महेश्वरसख्येन श्लाघमानस्त्वया विभो ।  
निर्जितः समरे रोषाल्लोकपालो महाबलः ॥ ४ ॥
</details>

तिष्ठतु सैन्यं त्वमेक एव समस्तशत्रुविद्रावणक्षम इत्याशयेनाह – त्वयेत्यादिना ॥ सार्धश्लोक एकान्वयः । भोगवतीं सर्पराजनगरीं । कदनं युद्धम् ॥ ३–४ ॥

<details open><summary>विश्वास-प्रस्तुतिः</summary>

विनिहत्य च यक्षौघान्विक्षोभ्य च विगृह्य च ।  
त्वया कैलासशिखराद्विमानमिदमाहृतम् ॥ ५ ॥
</details>

<details><summary>मूलम्</summary>

विनिहत्य च यक्षौघान्विक्षोभ्य च विगृह्य च ।  
त्वया कैलासशिखराद्विमानमिदमाहृतम् ॥ ५ ॥
</details>

विमानं पुष्पकम् ॥ ५ ॥

<details open><summary>विश्वास-प्रस्तुतिः</summary>

मयेन दानवेन्द्रेण त्वद्भयात्सख्यमिच्छता ।  
दुहिता तव भार्यार्थे दत्ता राक्षसपुङ्गव ॥ ६ ॥
</details>

<details><summary>मूलम्</summary>

मयेन दानवेन्द्रेण त्वद्भयात्सख्यमिच्छता ।  
दुहिता तव भार्यार्थे दत्ता राक्षसपुङ्गव ॥ ६ ॥
</details>

दुहिता मन्दोदरी । यद्यपि मयेनाभिजात्यभ्रमाद्दत्तेत्युत्तरे वक्ष्यति तथाप्यत्र प्रशंसायां भयाद्दत्तेत्युक्तम् ॥ ६ ॥

<details open><summary>विश्वास-प्रस्तुतिः</summary>

दानवेन्द्रो मधुर्नाम वीर्योत्सिक्तो दुरासदः ।  
विगृह्य वशमानीतः कुम्भीनस्याः सुखावहः ॥ ७ ॥
</details>

<details><summary>मूलम्</summary>

दानवेन्द्रो मधुर्नाम वीर्योत्सिक्तो दुरासदः ।  
विगृह्य वशमानीतः कुम्भीनस्याः सुखावहः ॥ ७ ॥
</details>

दानवेन्द्रः मधुः । कुम्भीनसी रावणभगिनी । सुख मावहतीति सुखावहः भर्ता ॥ ७ ॥

<details open><summary>विश्वास-प्रस्तुतिः</summary>

निर्जितास्ते महाबाहो नागा गत्वा रसातलम् ।  
वासुकिस्तक्षकः शङ्खो जटी च वशमाहृताः ॥ ८ ॥
</details>

<details><summary>मूलम्</summary>

निर्जितास्ते महाबाहो नागा गत्वा रसातलम् ।  
वासुकिस्तक्षकः शङ्खो जटी च वशमाहृताः ॥ ८ ॥
</details>

जटी सर्पविशेषस्य नाम । त्वया भोगवतीमित्यत्र तक्षकादिभिन्नक- र्कोटकादिजयोक्तिरिति न पौनरुक्त्यम् ॥ ८ ॥

<details open><summary>विश्वास-प्रस्तुतिः</summary>

अक्षया बलवन्तश्च शूरा लब्धवराः पुनः ।  
त्वया संवत्सरं युद्ध्वा समरे दानवा विभो ॥ ९ ॥  
स्वबलं समुपाश्रित्य नीता वशमरिन्दम ।  
मायाश्चाधिगतास्तत्र बहवो राक्षसाधिप ॥ १० ॥  
\[निर्जिताः समरे रोषाल्लोकपाला महाबलाः ।  
देवलोकमितो गत्वा शक्रश्चापि विनिर्जितः\] ॥ ११ ॥
</details>

<details><summary>मूलम्</summary>

अक्षया बलवन्तश्च शूरा लब्धवराः पुनः ।  
त्वया संवत्सरं युद्ध्वा समरे दानवा विभो ॥ ९ ॥  
स्वबलं समुपाश्रित्य नीता वशमरिन्दम ।  
मायाश्चाधिगतास्तत्र बहवो राक्षसाधिप ॥ १० ॥  
\[निर्जिताः समरे रोषाल्लोकपाला महाबलाः ।  
देवलोकमितो गत्वा शक्रश्चापि विनिर्जितः\] ॥ ११ ॥
</details>

अक्षया इत्यादिश्लोकद्वयमेकान्वयम् ॥ लब्धवराः ब्रह्मणेति शेषः । अक्षयाः चूर्णीकरणेपि पुनरुत्पत्तिमत्त्वेन क्षयरहिता इत्यर्थः । दानवाः कालकेयाः । तत्र कालकेयसकाशात् । बहवः बह्वयः । वोतो गुणवचनात् इति पक्षे ङीषभावः ॥ ९–११ ॥

<details open><summary>विश्वास-प्रस्तुतिः</summary>

शूराश्च बलवन्तश्च वरुणस्य सुता रणे ।  
निर्जितास्ते महाबाहो चतुर्विधबलानुगाः ॥ १२ ॥
</details>

<details><summary>मूलम्</summary>

शूराश्च बलवन्तश्च वरुणस्य सुता रणे ।  
निर्जितास्ते महाबाहो चतुर्विधबलानुगाः ॥ १२ ॥
</details>

चतुर्विधबलानुगाः रथगजतुरगपदातिभेदेन चतुर्विधानि बलानि पृष्ठगानि येषां ते तथा ॥ १२ ॥

<details open><summary>विश्वास-प्रस्तुतिः</summary>

मृत्युदण्डमहाग्राहं शाल्मलिद्रुममण्डितम् ।  
कालपाशमहावीचिं यमकिंकरपन्नगम् ॥ १३ ॥  
\[महाज्वरेण दुर्धर्षं यमलोकमहार्णवम्\] ।  
अवगाह्य त्वया राजन्यमस्य बलसागरम् ।  
जयश्च विपुलः प्राप्तो मृत्युश्च प्रतिषेधितः ॥ १४ ॥
</details>

<details><summary>मूलम्</summary>

मृत्युदण्डमहाग्राहं शाल्मलिद्रुममण्डितम् ।  
कालपाशमहावीचिं यमकिंकरपन्नगम् ॥ १३ ॥  
\[महाज्वरेण दुर्धर्षं यमलोकमहार्णवम्\] ।  
अवगाह्य त्वया राजन्यमस्य बलसागरम् ।  
जयश्च विपुलः प्राप्तो मृत्युश्च प्रतिषेधितः ॥ १४ ॥
</details>

मृत्युदण्डेत्यादिश्लोकद्वयमेकान्वयम् ॥ मृत्युदण्डः यमदण्डः स एव महाग्राहः महानक्रः यस्मिन् । शाल्मलयः कण्टकशाल्मलिवृक्षाकारायुधविशेषाः त एव द्रुमाः तैर्मण्डितं । मृत्युः यमः । प्रतिषेधितः युद्धादपक्रामितः ॥ १३–१४ ॥

<details open><summary>विश्वास-प्रस्तुतिः</summary>

सुयुद्धेन च ते सर्वे लोकास्तत्र विलोलिताः ॥ १५ ॥
</details>

<details><summary>मूलम्</summary>

सुयुद्धेन च ते सर्वे लोकास्तत्र विलोलिताः ॥ १५ ॥
</details>

सुयुद्धेनेत्यर्धं । सुयुद्धेन स्वल्पयुद्धेनेत्यर्थः । विलोलिताः द्राविताः ॥ १५ ॥

<details open><summary>विश्वास-प्रस्तुतिः</summary>

क्षत्रियैर्बहुभिर्वीरैः शक्रतुल्यपराक्रमैः ।  
आसीद्वसुमती पूर्णा महद्भिरिव पादपैः ॥ १६ ॥
</details>

<details><summary>मूलम्</summary>

क्षत्रियैर्बहुभिर्वीरैः शक्रतुल्यपराक्रमैः ।  
आसीद्वसुमती पूर्णा महद्भिरिव पादपैः ॥ १६ ॥
</details>

क्षत्रियैः अनरण्यप्रभृतिभिः ॥ १६ ॥

<details open><summary>विश्वास-प्रस्तुतिः</summary>

तेषां वीर्यगुणोत्साहैर्न समो राघवो रणे ।  
प्रसह्य ते त्वया राजन्हताः परमदुर्जयाः ॥ १७ ॥  
तिष्ठ वा किं महाराज श्रमेण तव वानरान् ।  
अयमेको महाबाहुरिन्द्रजित्क्षपयिष्यति ॥ १८ ॥
</details>

<details><summary>मूलम्</summary>

तेषां वीर्यगुणोत्साहैर्न समो राघवो रणे ।  
प्रसह्य ते त्वया राजन्हताः परमदुर्जयाः ॥ १७ ॥  
तिष्ठ वा किं महाराज श्रमेण तव वानरान् ।  
अयमेको महाबाहुरिन्द्रजित्क्षपयिष्यति ॥ १८ ॥
</details>

न समो राघव इति । तेभ्योपि निहीनबलः सुखेन निग्राह्य इति भावः ॥ १७-१८ ॥

<details open><summary>विश्वास-प्रस्तुतिः</summary>

अन्न हि महाराज माहेश्वरमनुत्तमम् ।  
इष्ट्वा यज्ञं वरो लब्धो लोके परमदुर्लभः ॥ १९ ॥
</details>

<details><summary>मूलम्</summary>

अन्न हि महाराज माहेश्वरमनुत्तमम् ।  
इष्ट्वा यज्ञं वरो लब्धो लोके परमदुर्लभः ॥ १९ ॥
</details>

माहेश्वरं महेश्वरप्रीतिकरम् ॥ १९ ॥

<details open><summary>विश्वास-प्रस्तुतिः</summary>

शक्तितोमरमीनं च विनिकीर्णान्त्रशैवलम् ।  
गजकच्छपसंबाधमश्वमण्डूकसंकुलम् ॥ २० ॥  
रुद्रादित्यमहाग्राहं मरुद्वसुमहोरगम् ।  
रथाश्वगजतोयौघं पदातिपुलिनं महत् ॥ २१ ॥
</details>

<details><summary>मूलम्</summary>

शक्तितोमरमीनं च विनिकीर्णान्त्रशैवलम् ।  
गजकच्छपसंबाधमश्वमण्डूकसंकुलम् ॥ २० ॥  
रुद्रादित्यमहाग्राहं मरुद्वसुमहोरगम् ।  
रथाश्वगजतोयौघं पदातिपुलिनं महत् ॥ २१ ॥
</details>

शक्तितोमरेत्यादिश्लोकत्रयमेकान्वयम् ॥ २०-२१ ॥

<details open><summary>विश्वास-प्रस्तुतिः</summary>

अनेन हि समासाद्य देवानां बलसागरम् ।  
गृहीतो दैवतपतिर्लङ्का चापि प्रवेशितः ॥ २२ ॥  
पितामहनियोगाच्च मुक्तः शम्बरवृत्रहा ।  
गतस्त्रिविष्टपं राजन्सर्वदेवनमस्कृतः ॥ २३ ॥
</details>

<details><summary>मूलम्</summary>

अनेन हि समासाद्य देवानां बलसागरम् ।  
गृहीतो दैवतपतिर्लङ्का चापि प्रवेशितः ॥ २२ ॥  
पितामहनियोगाच्च मुक्तः शम्बरवृत्रहा ।  
गतस्त्रिविष्टपं राजन्सर्वदेवनमस्कृतः ॥ २३ ॥
</details>

दैवतपतिः इन्द्रः ॥ २२ – २३ ॥

<details open><summary>विश्वास-प्रस्तुतिः</summary>

तमेव त्वं महाराज विसृजेन्द्रजितं सुतम् ।  
यावद्वानरसेनां तां सरामां नयति क्षयम् ॥ २४ ॥
</details>

<details><summary>मूलम्</summary>

तमेव त्वं महाराज विसृजेन्द्रजितं सुतम् ।  
यावद्वानरसेनां तां सरामां नयति क्षयम् ॥ २४ ॥
</details>

विसृज प्रेषय । यावन्नयति नेष्यति ॥ २४ ॥

<details open><summary>विश्वास-प्रस्तुतिः</summary>

राजन्नापदयुक्तेयमागता प्राकृताज्जनात् ।  
हृदि नैव त्वया कार्या त्वं वधिष्यसि राघवम् ॥ २५ ॥
</details>

<details><summary>मूलम्</summary>

राजन्नापदयुक्तेयमागता प्राकृताज्जनात् ।  
हृदि नैव त्वया कार्या त्वं वधिष्यसि राघवम् ॥ २५ ॥
</details>

अयुक्ता असंभाविता । प्राकृतात् क्षुद्रात् हनुमतः ॥ २५ ॥

<details open><summary>विश्वास-प्रस्तुतिः</summary>

इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्तमः सर्गः ॥ ७ ॥  
इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने सप्तमः सर्गः ॥ ७ ॥
</details>

<details><summary>मूलम्</summary>

इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्तमः सर्गः ॥ ७ ॥  
इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने सप्तमः सर्गः ॥ ७ ॥
</details>

