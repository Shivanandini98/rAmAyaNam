+++
title = "०७६ दशरथस्य और्ध्वदेहिकम्"
title_english = "076 Advice of Vasishta to Bharata"

+++
**श्रीरामायणे आदिकाव्ये श्रीमदयोध्याकाण्डे षट्सप्ततितमः सर्गः**

तमेवं शोकसन्तप्तं भरतं कैकयीसुतम् ।

उवाच वदतां श्रेष्ठो वसिष्ठः श्रेष्ठवागृषिः ॥ 2.76.1 ॥

तमिति । कैकयीसुतमित्यत्र “केकयमित्रयुप्रलयानां यादेरियः” इति विहितस्येयादेशस्याभावः ॥ 2.76.1 ॥

अलं शोकेन भद्रं ते राजपुत्र महायशः ।

प्राप्तकालं नरपतेः कुरु संयानमुत्तमम् ॥ 2.76.2 ॥

अलमिति । संयानं सम्यग् यानम्, स्वर्गप्रापकक्रियाजातमित्यर्थः ॥ 2.76.2 ॥

वसिष्ठस्य वचः श्रुत्वा भरतो धारणां गतः ।

प्रेतकार्याणि सर्वाणि कारयामास धर्मवित् ॥ 2.76.3 ॥

वसिष्ठस्येति । धारणां गतः धैर्यं प्राप्तः “मर्यादा धारणा स्थितिः” इत्यमरः । स्वस्थान्तःकरण इत्यर्थः । कारयामासेति संक्षेपोक्तिः ॥ 2.76.3 ॥

उद्धृतं तैलसंरोधात् स तु भूमौ निवेशितम् ।

आपीतवर्णवदनं प्रसुप्तमिव भूपतिम् ॥ 2.76.4 ॥

संवेश्म शयने चाग्र्ये नानारत्नपरिष्कृते ।

ततो दशरथं पुत्रो विललाप सुदुःखितः ॥ 2.76.5 ॥

उद्धृतमित्यादिश्लोकद्वयमेकान्वयम् । ततः स पुत्रः तैलसंरोधात् तैलद्रोण्याः उद्धृतं ततस्तैलापमार्जनाय भूमौ निवेशितम् चिरं तैले स्थापनादापीतवर्णवदनम् अवयवशैथिल्याभावात् प्रसुप्तमिव स्थितं दशरथं भूपतिम् । उक्तविशेषणे शयने संवेश्य शाययित्वा सुदुःखितः सन् विललाप ॥ 2.76.45 ॥

किं ते व्यवसितं राजन् प्रोषिते मय्यनागते ।

विवास्य रामं धर्मज्ञं लक्ष्मणं च महाबलम् ॥ 2.76.6 ॥

क्व यास्यसि महाराज हित्वेमं दुःखितं जनम् ।

हीनं पुरुषसिंहेन रामेणाक्लिष्टकर्मणा ॥ 2.76.7 ॥

किमिति । किं ते व्यवसितं त्वया किमद्य व्यवसितम्, स्वर्गगमनायेति शेषः ॥ 2.76.67 ॥

योगक्षेमं तु ते राजन् को ऽस्मिन् कल्पयिता पुरे ।

त्वयि प्रयाते स्वस्तात रामे च वनमाश्रिते ॥ 2.76.8 ॥

विधवा पृथिवी राजंस्त्वया हीना न राजते ।

हीनचन्द्रेव रजनी नगरी प्रतिभाति मा ॥ 2.76.9 ॥

एवं विलपमानं तं भरतं दीनमानसम् ।

अब्रवीद्वचनं भूयो वसिष्ठस्तु महामुनिः ॥ 2.76.10 ॥

योगक्षेममिति । ते पुरे अयोध्यायां कः जनः योगक्षेमं स्वकीयपुरयोगक्षेमं कल्पयिता करिष्यति । स्वः स्वर्गम् ॥ 2.76.810 ॥

प्रेतकार्याणि यान्यस्य कर्त्तव्यानि विशांपतेः ।

तान्यव्यग्रं महाबाहो क्रियन्तामविचारितम् ॥ 2.76.11 ॥

प्रेतकार्याणीति । विशांपतेः प्रजानां पत्युः ॥ 2.76.11 ॥

तथेति भरतो वाक्यं वसिष्ठस्याभिपूज्य तत् ।

ऋत्विक्पुरोहिताचार्यांस्त्वरयामास सर्वशः ॥ 2.76.12 ॥

तथेतीति । ऋत्विक्पुरोहिताचार्यान् ऋत्विजो यज्ञकर्मणि वृताः । पुरोहिताः पुरोहितपरत्वेन शान्तिकपौष्टिकादिक्रियाप्रर्वत्तकाः । आचार्याः वसिष्ठवामदेवादयः । “त्रय्यां च धर्मकृत्ये च शान्तिकर्मणि पौष्टिके । अध्वरे यश्च कुशलः स स्याद्राजपुरोहितः ॥ उपनीय वदेद्वेदमाचार्यः स उदाहृतः ।” इति लक्षणम् ॥ 2.76.12 ॥

ये त्वग्नयो नरेन्द्रस्य चाग्न्यगाराद्बहिष्कृताः ।

ऋत्विग्भिर्याजकैश्चैव आह्रियन्त यथाविधि ॥ 2.76.13 ॥

शिबिकायामथारोप्य राजानं गतचेतसम् ।

वाष्पकण्ठा विमनसस्तमूहुः परिचारकाः ॥ 2.76.14 ॥

य इति । अग्न्यगारात् अग्निगृहात् । बहिष्कृताः अन्तःशववत्त्वात् बहिः प्रतिष्ठापिताः । अग्नयो गार्हपत्यादयः । याजकैः उपद्रष्ट्टभिः ऋत्विग्भिश्च । आह्रियन्त आनीयन्त ॥ 2.76.1314 ॥

हिरण्यं च सुवर्णं च वासांसि विविधानि च ।

प्रकिरन्तो जना मार्गं नृपतेरग्रतो ययुः ॥ 2.76.15 ॥

हिरण्यमिति । हिरण्यं च सुवर्णं च रजतं च सुवर्णं च, तत्कृतपुष्पाणीत्यर्थः ॥ 2.76.15 ॥

चन्दनागरुनिर्यासान् सरलं पद्मकं तथा ।

देवदारूणि चाहृत्य क्षेपयन्ति तथा परे ॥ 2.76.16 ॥

चन्दनागरुनिर्यासानिति । चन्दनागरुनिर्यासान् । निर्यासो गुग्गुलुः । “गुग्गुलुः कालनिर्यासौ” इति निघण्टुः । चन्दनागरुजनितधूपद्रव्याणीति यावत् । सरलं धूपसरलम् । पद्मकं सुरभिकाष्ठविशेषम् । क्षेपयन्ति पुरतः पार्श्वतश्च ध्रियमाणसौवर्णराजताङ्गारधानीषु धूपार्थमिति शेषः । चन्दनादीनि गन्धान्तानि चिताकाष्ठद्रव्याणीत्येव तु युक्तम् । तदा क्षेपयन्ति दहनार्थं चितामकुर्वन्नित्यर्थः ॥ 2.76.16 ॥

गन्धानुच्चावचांश्चान्यान् तत्र गत्वाथ भूमिपम् ।

ततः संवेशयामासुश्चितामध्ये तमृत्विजः ॥ 2.76.17 ॥

तत्र गत्वाथ भूमिपमित्युत्तरशेषः । अथ चिताकल्पनानन्तरम् । तत्र चितासमीपे गत्वा तं भूमिपं चितामध्ये ततः शिबिकायाः, उद्धृत्येति शेषः । संवेशयामासुः शाययामासुः ॥ 2.76.17 ॥

तथा हुताशनं दत्त्वा जेपुस्तस्य तमृत्विजः ।

जगुश्च ते यथाशास्त्रं तत्र सामानि सामगाः ॥ 2.76.18 ॥

तथेति । हुताशनं दत्त्वा भरतेन दापयित्वा । जेपुः पैतृमेधिकमन्त्राविशेषानिति शेषः । तस्य, परमगत्यर्थमिति शेषः । तमिति हुताशनविशेषणम् । हुतं प्रेताग्निमित्यर्थः । ते उद्गातृप्रभतयः ऋत्विजः ॥ 2.76.18 ॥

शिबिकाभिश्च यानैश्च यथार्हं तस्य योषितः ।

नगरान्निर्ययुस्तत्र वृद्धैः परिवृतास्तदा ॥ 2.76.19 ॥

शिबिकाभिरिति । यानैरश्वादिभिः । वृद्धैः परिचारकैः ॥ 2.76.19 ॥

प्रसव्यं चापि तं चक्रुर्ऋत्विजो ऽग्निचितं नृपम् ।

स्त्रियश्च शोकसन्तप्ताः कौसल्याप्रमुखास्तदा ॥ 2.76.20 ॥

क्रौञ्चीनामिव नारीणां निनादस्तत्र शुश्रुवे ।

आर्तानां करुणं काले क्रोशन्तीनां सहस्रशः ॥ 2.76.21 ॥

ततो रुदन्त्यो विवशा विलप्य च पुनःपुनः ।

यानेभ्यः सरयूतीरमवतेरुर्वराङ्गनाः ॥ 2.76.22 ॥

प्रसव्यमिति । अग्निचितम् अग्निचयनं कृतवन्तं तं नृपम् । ऋत्विजः स्त्रियश्च प्रसव्यं सव्यापसव्यं प्रदक्षिणमप्रदक्षिणं च चक्रुः । (पाठभेदः । प्रसव्यम् अप्रदक्षिणम् इदं प्रदक्षिणस्याप्युपलक्षणम्) भरतश्चेत्यर्थसिद्धम् । इदं चाग्निदानात्पूर्वं शिबिकास्थे प्रेते क्रमस्याविवक्षितत्वादत्रोक्तं देशविशेषाचारो ऽयं वा ॥ 2.76.2022 ॥

कृत्वोदकं त भरतेन सार्द्धं नृपाङ्गना मन्त्रिपुरोहिताश्च ।

पुरं प्रविश्याश्रुपरीतनेत्रा भूमौ दशाहं व्यनयन्त दुःखम् ॥ 2.76.23 ॥

कृत्वेति । ताश्च ते च ते । “पुमान् स्त्रिया” इत्येकशेषः । दशाहं “कालाध्वनोरत्यन्तसंयोगे” इति द्वितीया । भूमौ शयाना इति शेषः । “कियल्लब्धाशना भूमौ स्वपेयुस्ते पृथक् पृथक्” इत्याशौचिनां पृथक्शयनं हि विहितम् । दुःखमाशौचं व्यनयन्त अगमयन् । ननु षोडशाहेन (द्वादशाहेन) भूपाला इति क्षत्ित्रयस्य (द्वादशाहा) षोडशाहाशौचसद्भावात् कथं दशाहमित्युच्यत इतिचेत् ? सत्यम् “क्षत्ित्रयस्तु दशाहेन स्वकर्मनिरतः शुचिः” इत्यादिविशेषशास्त्रानुसारेणोक्तमिति न दोषः । अत्र स्त्रीणां प्रेतप्रदक्षिणमुदकदानं न सूत्रान्तरोक्तं ज्ञेयम् । तथा चितास्थस्य प्रदक्षिणं च । अत एवाह बोधायनः “प्रदक्षिणमपि बान्धवाः कुर्वन्ति एवं मार्गेपि चितामारोप्य चितायामेवेत्येके” इति । अत्र प्रेतेन सहाग्न्यानयनं चितारोपणं समन्त्रकमग्निदानं प्रदक्षिणीकरणमुदकदानं दशाहमाशौचेन भूमौ शयनमित्येतावन्मात्रं देशकुलसूत्रभेदेन और्ध्वदैहिकविशेष उक्त इति वा प्रधानोक्तिः सर्वग्रहणार्थमिति वा ज्ञेयम् ॥ 2.76.23 ॥

**इत्यार्षे श्रीरामायणे आदिकाव्ये श्रीमदयोध्याकाण्डे षट्सप्ततितमः सर्गः ॥ 76 ॥**

**इति श्रीगोविन्दराजविरचिते श्रीरामायणभूणे पीताम्बराख्याने अयोध्याकाण्डव्याख्याने षट्सप्ततितमः सर्गः ॥ 76 ॥**
