+++
title = "०३८ रामेण दशरथप्रार्थना"
title_english = "038 Dasaratha is enraged"

+++
**श्रीरामायणे वाल्मीकीये आदिकाव्ये श्रीमदयोध्याकाण्डे अष्टत्रिंशः सर्गः**

तस्यां चीरं वसानायां नाथवत्यामनाथवत् ।  
  
प्रचुक्रोश जनः सर्वो धिक् त्वां दशरथं त्विति ॥ 2.38.1 ॥  
  
तस्यामित्यादि । त्वां धिगिति दशरथं चुक्रोशेत्यर्थः ॥ 2.38.1 ॥  
  
  
  
तेन तत्र प्रणादेन दुःखितः स महीपतिः ।  
  
चिच्छेद जीविते श्रद्धां धर्मे यशसि चात्मनः ॥ 2.38.2 ॥  
  
स निश्वस्योष्णमैक्ष्वाकस्तां भार्यामिदमब्रवीत् ।  
  
कैकेयि कुशचीरेण न सीता गन्तुमर्हति ॥ 2.38.3 ॥  
  
सुकुमारी च बाला च सततं च सुखोचिता ।  
  
नेयं वनस्य योग्येति सत्यमाह गुरुर्मम ॥ 2.38.4 ॥  
  
तेनेति । श्रद्धाम् आदरम् ॥ 2.38.24 ॥  
  
  
  
इयं हि कस्यापकरोति किंचित् तपस्विनी राजवरस्य कन्या ।  
  
या चीरमासाद्य जनस्य मध्ये स्थिता विसंज्ञा श्रमणीव काचित् ॥ 2.38.5 ॥  
  
इयमिति । तपस्विनी पातिव्रत्यतपोयुक्ता । विसंज्ञा मुग्धा । श्रमणीव तपस्विनीव । “श्रमु तपसि खेदे च” इति धातुः ॥ 2.38.5 ॥  
  
  
  
चीराण्यपास्याज्जनकस्य कन्या नेयं प्रतिज्ञा मम दत्तपूर्वा ।  
  
यथासुखं गच्छतु राजपुत्री वनं समग्रा सह सर्वरत्नैः ॥ 2.38.6 ॥  
  
चीराणीति । अपास्यात् त्यजतु । इयं प्रतिज्ञा सीतायाश्चीरधारणपूर्वकवनगमनरूपप्रतिज्ञा । मम मया । तृतीयार्थे षष्ठी । समग्रा वस्त्रालङ्कारसम्पूर्णा । सर्वरत्नैः सर्वश्रेष्ठवस्तुभिः ॥ 2.38.6 ॥  
  
  
  
अजीवनार्हेण मया नृशंसा कृता प्रतिज्ञा नियमेन तावत् ।  
  
त्वया हि बाल्यात् प्रतिपन्नमेतत्तन्मां दहेद्वेणुमिवात्मपुष्पम् ॥ 2.38.7 ॥  
  
अजीवनार्हेणेति । अजीवनार्हेण्ा जीवनानर्हेण । आसन्नमरणेनेति यावत् । मया, नृशंसा क्रूरा । प्रतिज्ञा त्वत्प्रार्थितं करिष्यामीति शपथपूर्विका प्रतिज्ञा । तावत् प्रथमं कृता । त्वया हि दत्तवरद्वयया । बाल्यात् बालिशत्वात् । एतत् प्रतिज्ञानम् । नियमेन भरताभिषेकरामविवासनरूपविषयव्यवस्थया । प्रतिपन्नं निश्चितम् । तत् मत्कृतप्रतिज्ञानम् । आत्मपुष्पं वेणुमिव मां दहेदिति योजना ॥ 2.38.7 ॥  
  
  
  
रामेण यदि ते पापे किञ्चित्कृतमशोभनम् ।  
  
अपकारः क इह ते वैदेह्या दर्शितो ऽथ मे ॥ 2.38.8 ॥  
  
कोपे रामापराधमभ्युपेत्याह–रामेणेति । अशोभनम् अपराधः । इह विवासे । दर्शितः सम्पादित इति यावत् ॥ 2.38.8 ॥  
  
  
  
मृगीवोत्फुल्लनयना मृदुशीला तपस्विनी ।  
  
अपकारं कमिह ते करोति जनकात्मजा ॥ 2.38.9 ॥  
  
मृगीति । मृगीवोत्फुल्लनयनेत्यनेन मौग्ध्यमुक्तम् । मृदुशीलेत्यनेन अपराधभीरुत्वमुक्तम् ॥ 2.38.9 ॥  
  
  
  
ननु पर्याप्तमेतत्ते पापे रामविवासनम् ।  
  
किमेभिः कृपणैर्भूयः पातकैरपि ते कृतैः ॥ 2.38.10 ॥  
  
नन्विति । पर्याप्तं यावदात्मभावि नरकानुभवायालम् ॥ 2.38.10 ॥  
  
  
  
प्रतिज्ञातं मया तावत्त्वयोक्तं देवि शृण्वता ।  
  
रामं यदभिषेकाय त्वमिहागतमब्रवीः ॥ 2.38.11 ॥  
  
प्रतिज्ञातमिति । अभिषेकाय इहागतं रामं त्वं यदब्रवीः “सप्त सप्त च वर्षाणि दण्डकारण्यमाश्रितः । अभिषेकमिमं त्यक्त्वा जटाचीरधरो वस ॥” इति यदब्रवीः। त्वयोक्तं तच्छृण्वता मया। तावत् रामविवासनमात्रमेव प्रतिज्ञातम्, न तु सीताप्रव्राजनमिति भावः ॥ 2.38.11 ॥  
  
  
  
तत्त्वेतत् समतिक्रम्य निरयं गन्तुमिच्छसि ।  
  
मैथिलीमपि या हि त्वमीक्षसे चीरवासिनीम् ॥ 2.38.12 ॥  
  
इतीव राजा विपलन् महात्मा शोकस्य नान्तं स ददर्श किंचित् ।  
  
भृशातुरत्वाच्च पपात भूमौ तेनैव पुत्रव्यसने निमग्नः ॥ 2.38.13 ॥  
  
तदिति । मया प्रतिज्ञातमतिक्रम्य । निरयं नरकं गन्तुमिच्छसि । कुतः ? हि यस्मात् या त्वं मैथिलीमपि चीरवासिनीमीक्षसे वाञ्छसि ॥ 2.38.1213 ॥  
  
  
  
एवं ब्रुवन्तं पितरं रामः संप्रस्थितो वनम् ।  
  
अवाक्छिरसमासीनमिदं वचनमब्रवीत् ॥ 2.38.14 ॥  
  
एवमिति । सम्प्रस्थितः गन्तुमुद्यतः ॥ 2.38.14 ॥  
  
  
  
इयं धार्मिक कौसल्या मम माता यशस्विनी ।  
  
वृद्धा चाक्षुद्रशीला च न च त्वां देव गर्हते ॥ 2.38.15 ॥  
  
मया विहीनां वरद प्रपन्नां शोकसागरम् ।  
  
अदृष्टपूर्वव्यसनां भूयः सम्मन्तुमर्हसि ॥ 2.38.16 ॥  
  
इयमित्यादि । प्रपन्नां प्राप्ताम् । भूयः अतिशयेन । सम्मन्तुं सम्मानयितुम् । ज्येष्ठपत्नीत्वेन पूर्वमेव सम्मानिता । अद्य विशेषेण मद्याञ्चयेति भाव ॥ 2.38.1516 ॥  
  
  
  
पुत्रशोकं यथा नर्च्छेत्त्वया पूज्येन पूजिता ।  
  
मां हि सञ्चिन्तयन्तीयमपि जीवेत्तपस्विनी ॥ 2.38.17 ॥  
  
पुत्रशोकमिति । पुत्रशोकं यथा नर्च्छेत्तथा संमन्तुमर्हसीति पूर्वेण सम्बन्धः । यद्वा उत्तरेणैवान्वयः । मां सञ्चिन्तयन्तीयं तपस्विनी अपि जीवेत् यदि जीवेत्तदा त्वया पूजिता सती पुत्रशोकं यथा नर्च्छेन्न गच्छेत्तथा कुर्वित्यर्थः । न मच्छोकाद्यथा नश्येत्तथा त्वया पूज्येन पूजिता । मां हि सञ्चिन्तयन्तीयं त्वयि जीवेत्तपस्विनी इत्यपि पाठः । पूर्वार्द्धस्य पूर्वेणान्वयः । त्वयि विषये जीवेत् मां चिन्तयन्त्यपि त्वदुपलालनेन जीवेदित्यर्थः । यद्वा मां सञ्चिन्तयन्ती मच्छोकाद्यथा न नश्येत्तथा त्वया पूजिता । त्वयि जीवेदित्येकं वाक्यम् ॥ 2.38.17 ॥  
  
  
  
इमां महेन्द्रोपम जातगर्धिनीं तथा विधातु जननीं ममार्हसि ।  
  
यथा वनस्थे मयि शोककर्शिता न जीवितं न्यस्य यमक्षयं व्रजेत् ॥ 2.38.18 ॥  
  
इमामिति । जातगर्धिनीं पुत्रदर्शनकांक्षिणीमित्यर्थः । न्यस्य त्यक्त्वा ॥ 2.38.18 ॥  
  
  
  
**इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे अष्टत्रिंशः सर्गः ॥ 38 ॥**  
  
**इति श्रीगोविन्दीराजविरचिते श्रीरामायणभूषणे पीताम्बराख्याने अयोध्याकाण्डव्याख्याने अष्टत्रिंशः सर्गः ॥ 38 ॥**  
  
