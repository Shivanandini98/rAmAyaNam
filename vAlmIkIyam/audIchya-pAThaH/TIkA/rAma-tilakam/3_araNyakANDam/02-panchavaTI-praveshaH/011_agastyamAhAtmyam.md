+++
title = "०११ अगस्त्यमाहात्म्यम्"
title_english = "011 Stories of Sages Mandakarani and Agastya"

+++


अग्रत इति  ॥  ३।११।१,२  ॥   

  

जलजाः खगा दात्यूहादयः  ॥  ३।११।३  ॥   

  

पृथबन्धान्यूथरूपेण संबद्धान् पृषतामिति षष्ठी । विषाणिन इति
महिषादिविशेषणं नागान् गजान्  ॥  ३।११।४  ॥   

  

दिवाकरे लम्बमाने सायाह्न इत्यर्थः । योजनायतं चतुर्दिक्षु योजनायतम्  ॥ 
३।११।५  ॥   

  

पद्मपुष्करसंबाधं पद्मानि रक्तानि पुष्करं पुण्डरीकं तैः संबाधः संमर्दो
यस्मिंस्तं पद्मानां पुष्करे जले संबाधो नैबिड्यं यत्र तमिति कतकः ।
गजयूथैरलङ्कृतम् तीरे जले चेति शेषः । हंसा राजहंसाः, कादम्बाः कलहंसाः,
जलजातिभिर्जले जातिर्जन्म येषां तैर्मत्स्यादिभिः  ॥  ३।११।६  ॥   

  

गीतवादित्रनिर्घोषो गीतोपेतवाद्यशब्दः न तु कश्चनेति गीतादिकर्तेत्यर्थः  ॥ 
३।११।७  ॥   

  

धर्मभृतं नाम धर्मभृतनामकं धर्मभृन्नामकं वा शरणागतेष्वनुयायिष्वेकम्  ॥ 
३।११।८१०  ॥   

  

पञ्चाप्सरसां क्रीडासाधनत्वात्पञ्चाप्सरोनामत्वेन प्रसिद्धम्
सर्वकालोदकपूर्त्यादिगुणकं सार्वकालिकम्  ॥  ३।११।११,१२  ॥   

  

अग्निरूपपुरोगमसहिताः साग्निपुरोगमाः सर्वे प्रव्यथिता अभूवन् । ततः सर्वे
ऽब्रुवन्नित्यर्थः  ॥  ३।११।१३  ॥   

  

इति संविग्नमनसः अभूवन्निति शेषः  ॥  ३।११।१४  ॥   

  

तत उद्विग्नसर्वदेवैस्तपोविघ्नाय नियुक्ताः
विद्युच्चलितवचसेश्चलितविद्युत्कान्तयः । प्रधानाप्सरसः पञ्चेत्यनेन
तत्परिवारभूतान्यसत्ता ध्वनिता ता आगता इति शेषः  ॥  ३।११।१५  ॥   

  

दृष्टपरावरो दृष्टैहिकपारलौकिकधर्माधर्मः  ॥  ३।११।१६  ॥   

  

निर्मितं तेनैव मुनिना क्रीडार्थमिति शेषः  ॥  ३।११।१७  ॥   

  

तत्रैव निर्मिते गृहे तपोयोगो यौवने हेतुः  ॥  ३।११।१८  ॥   

  

भूषणोन्मिश्रो वलयादिभूषणध्वनिमिश्रः  ॥  ३।११।१९  ॥   

  

वचनं तदर्थमाश्चर्यमिति प्रतिजग्राह  ॥  ३।११।२०  ॥   

  

एवं कथयमान आश्चर्यमित्येवं कथयन्ब्राह्मया लक्ष्म्या
ब्रह्मविद्यानुष्ठानजलक्ष्म्या ब्रह्मवर्चसेनेति यावत्  ॥  ३।११।२१  ॥   

  

प्रविश्याश्रममण्डलमित्यनुषङ्गः आश्रममण्डले उवासेति शेषः  ॥  ३।११।२२  ॥   

  

तद्वासप्रकारमाह उषित्वेति । एकस्याश्रमे इति शेषः । अथ पर्यायेण
सर्वेषामाश्रमाञ्जगाम  ॥  ३।११।२३  ॥   

  

किं च येषामृषीणामाश्रमे पूर्वमुषितवान्पुनरपि तेषामाश्रमाञ्जगाम
तद्भक्त्यतिशयात् यथा सुतीक्ष्णाश्रमे पुनरागमनम् । एकत्र वासाभावादेवाह
क्वचिदिति । परिदशान्दशत्वसंख्यां परिगतान् । दशसंख्यान्मासानित्यर्थः  ॥ 
३।११।२४२६  ॥   

  

रमतो रममाणस्य । परिसृत्य सर्वमुन्याश्रमानटित्वा । "परिवृत्य" इति
पाठान्तरम् । "प्रतिश्रुत्य" इति पाङ्क्तः पाठः  ॥  ३।११।२७  ॥   

  

यतः पुनरागन्तव्यमिति प्रतिज्ञाय गतः अतः पुनराजगामेत्यर्थः  ॥ 
३।११।२८,२९ ॥   

  

उपासीनः समीपस्थः  ॥  ३।११।३०  ॥   

  

कथाः कथयतां सकाशादिति शेषः  ॥  ३।११।३१३३  ॥   

  

मनोरथाभिनयः यदहमित्यादि  ॥  ३।११।३४,३५  ॥   

  

एतच्छब्दार्थः अगस्त्यमित्यादि । अस्मिन्नर्थे मदुपदिदिक्षितार्थे  ॥ 
३।११।३६  ॥   

  

"योजनादाश्रमादस्मादभि चत्वारि वै ततः" इति कतकपाठे ऽस्मादाश्रमाद्योजनादभि
अधिकं चत्वारि योजनानीत्यर्थः, दक्षिणेन गन्तव्यानीति ततस्तद्भ्रातुराश्रम
इत्यर्थः । पाठान्तरे तु चतुर्योजनोत्तरमिति स्पष्ट एवार्थः  ॥  ३।११।३७
 ॥   

  

तदाश्रमचिह्नं स्थलीप्रायवनोद्देशत्वादि  ॥  ३।११।३८,३९  ॥   

  

तत्रागस्त्यभ्रात्राश्रमे । इध्मवाहेत्यस्य नाम । "अगस्त्यः
प्राग्दुहितरमुपयेमे धृतव्रताम् । यस्यां दृढवृतो जात इध्मवाहात्मजो मुनिः
 ॥ " इति भागवतं तु देवराच्च सुतोत्पत्तिरिति न्यायेनेत्येके । दक्षिणां
दिशमायोजनमन्तरमवकाशं गत्वा तत्रागस्त्याश्रमं द्रक्ष्यसि  ॥   

३।११।४०४३  ॥   

मुनेः श्रुत्वेति वचनमिति शेषः  ॥  ३।११।४४  ॥   

  

मार्गवशानुगान्मन्मार्गवशात्प्राप्तान्  ॥  ३।११।४५४७  ॥   

  

नूनमेतदेवेत्यत्र हेतुमाह यथा हीति । यथा यादृशचिह्नवत्तया वनं श्रुतं
तथैवास्य फलभारेण पुष्पभारेण संनताः सहस्रशो द्रुमा ज्ञाता ज्ञायमाना
वर्तन्ते  ॥  ३।११।४८  ॥   

  

असाधारणलिङ्गानुभवमप्याह पिप्पलीनामिति । पिप्पलीफलानामित्यर्थः । कटुकोदयः
कटुकरससंबन्ध्युदयः  ॥  ३।११।४९,५०  ॥   

  

कृष्णाभ्रं नीलाभ्रं शिखरं पर्वतशिखरं चोपमा यस्य  ॥  ३।११।५१  ॥   

  

विविक्तेषु निर्मलेष्वेकान्तेषु च स्वयमेवार्जितैः देवपूजार्थमिति शेषः  ॥ 
३।११।५२,५३  ॥   

  

मृत्युं तत्तुल्यं दैत्यम् शरण्या वासयोग्या लोकानाम्  ॥  ३।११।५४  ॥   

  

को ऽसौ मृत्युतुल्यो ऽसुरो यो ऽगस्त्येन निगृहीतो
लोकरक्षणायेत्यतस्तदाख्यायिकामाह इहेति । वने इत्यर्थः । एकदा
कस्मिंश्चित्पूर्वकाले  ॥  ३।११।५५  ॥   

  

ब्राह्मणरूपं ब्राह्मणसदृशवेषम् संस्कृतं वदन् ब्राह्मणवदिति शेषः ।
एतदुभयं विश्वासार्थम्  ॥  ३।११।५६  ॥   

  

संस्कृतं कृत्वा श्राद्धोचितपाकसंस्कारसंस्कृतं कृत्वा  ॥  ३।११।५७,५८  ॥   

  

मेषवन्नदन् मृतसञ्जीवनीवैभवादुदरान्तरिति शेषः । विनिष्पतद्विनिर्गतवान्
आडभाव आर्षः  ॥  ३।११।५९  ॥   

  

संहत्य समेत्य  ॥  ३।११।६०  ॥   

  

प्रार्थितेन प्रार्थितासुरद्वयसंहारेण महर्षिणागस्त्येन श्राद्धे
श्राद्धव्यापारमनुभूय भक्षितः सो ऽसुरो वातापिः  ॥  ३।११।६१  ॥   

  

तत इल्वलः श्राद्धान्ते संपन्नमित्युक्त्वा हस्तोदकं दत्त्वा भ्रातरं
निष्क्रमस्वेत्यभ्यभाषत  ॥  ३।११।६२  ॥   

  

मया जीर्णस्य भुक्तस्येति शेषः  ॥  ३।११।६३,६४  ॥   

  

प्रधर्षयितुं हिंसितुम्  ॥  ३।११।६५  ॥   

  

चक्षुषा चक्षुर्वीक्षणेन । अनलकल्पेनाग्नितुल्येन  ॥  ३।११।६६७१  ॥   

  

अभिवादये त्वेति पादे नवाक्षरत्वमार्षम्  ॥  ३।११।७२,७३  ॥   

  

नीवारा जलकदम्बा वञ्जुलो ऽशोकः तिनिशो धवः चिरिबिल्वो नक्तमालः  ॥ 
३।११।७४७७  ॥   

  

यथा श्रुतास्तथा स्निग्धपत्रा वृक्षा दृश्यन्ते इति शेषः । अतो निकट आश्रमः
 ॥  ३।११।७८  ॥   

  

अगं विन्ध्यं स्तम्भयतीत्यगस्त्यः पृषोदरादिः । स्वेन कर्मणा
विन्ध्यस्तम्भनकर्मणा परिश्रान्तश्रमापहन्ता  ॥  ३।११।७९  ॥   

  

प्राज्यैर्भूरिभिर्धूमैः पाकयज्ञधूमैराकुलं वने यस्मिन्  ॥  ३।११।८०,८१  ॥   

  

यस्य प्रभावाद्राक्षसैरियमगस्त्याश्रमप्रदेशवर्तिनी दक्षिणा दिग्दृश्यते
केवलम् त्रासान्महर्षिभीत्या नोपभुज्यते न स्वदेशत्वेनाङ्गीक्रियत इत्यर्थः
 ॥  ३।११।८२  ॥   

  

निर्वैराः प्राणिषु वैररहिताः प्रशान्तास्त्यक्तक्रूरकर्माणः  ॥  ३।११।८३
 ॥   

  

भगवतो ऽगस्त्यस्य महिम्ना प्रदक्षिणा एतदाश्रमावच्छेदेन
निर्वैरत्वादिसंपादनसमर्था क्रूरकर्मभी रक्षोभिर्दुर्धर्षा, अतो नाम्ना च
नाम्नापि संपूर्णा दिगेव दक्षिणेति त्रिषु लोकेषु प्रथिता  ॥  ३।११।८४  ॥   

  

मेरुस्पर्धया भास्करमार्गं निरोद्धुं वर्धितुकामो ऽप्यचलो
विन्ध्यस्तस्यागस्त्यस्य सन्देशं मदागमनपर्यन्तं मा वर्धस्वेत्येवमाज्ञां
पालयन्न वर्धते । अद्यापीति शेषः  ॥  ३।११।८५,८६  ॥   

  

अधिगतान्स्वाश्रमं प्राप्ताच्छ्रेयसा योजयिष्यति । दिव्यशस्त्रादिदानेनेति
गूढो ऽभिसन्धिः  ॥  ३।११।८७  ॥   

  

प्रभो शुश्रूषणसमर्थेत्यर्थः  ॥  ३।११।८८,८९  ॥   

  

क्रूरो निर्दयः शठो गूढविप्रियकारी नृशंसो घातुकः तथाविधो
दुर्वृत्तासहिष्णुः  ॥  ३।११।९०  ॥   

  

पतगा गरुडादयः धर्मं स्वर्गादिजनकम्  ॥  ३।११।९१  ॥   

  

आत्राश्रमे सिद्धाः तपसेति शेषः । नवैर्देहैर्दिव्यदेहैः  ॥  ३।११।९२  ॥   

  

आत्राश्रमे भूतैः प्राणिभिः कर्तृभिः शुभैः सत्कर्मभिराराधिता देवादय
आश्रममाहात्म्यादल्पकालेनैव राज्यादीनि प्रयच्छन्तीत्यर्थः  ॥  ३।११।९३,९४
 ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे एकादशः सर्गः  ॥  ३।११  ॥   

  


