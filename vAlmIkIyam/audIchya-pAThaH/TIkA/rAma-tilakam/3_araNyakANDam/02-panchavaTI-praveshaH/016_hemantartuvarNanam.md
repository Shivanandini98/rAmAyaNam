+++
title = "०१६ हेमन्तर्तुवर्णनम्"
title_english = "016 Lakshmana s description of vasanta season"

+++


अथ कविः शूर्पणखादर्शनं वक्तुं कामोद्दीपकं हेमन्तं वर्णयति लक्ष्मणमुखेन--
वसत इति । पञ्चवट्यामिति शेषः । इष्टः रामस्येति शेषः । कामिनां च
शरद्व्यपाये शरदृतुगमने हेमन्तऋतुरिति "ऋत्यक" इति सन्ध्यभावः भिन्नपदत्वं
वा  ॥  ३।१६।१,२ ॥   

  

पृष्ठतः रामस्येति शेषः  ॥  ३।१६।३  ॥   

  

येन हेमन्तेन शुभो ऽयं संवत्सरः सुपक्वसस्यादिसंपत्त्या अलङ्कृत इवाभाति  ॥ 
३।१६।४  ॥   

  

हेमन्तधर्मानाह नीहारेण परुषः कठिनस्पर्शशरीरः । वस्त्रादिस्पर्शसहशरीर इति
कश्चित् । जलानुपभोगः शैत्यातिशयात् सुभग इष्टः  ॥  ३।१६।५  ॥   

  

काल आग्रयणानुष्ठानकाले नवाग्रयणपूजाभिर्नवान्नप्राशनाय यदाग्रयणाख्यं कर्म
तद्रूपपूजाभिः पितृ़न्देवांश्च सन्तर्प्य कृताग्रयणकाः सन्तो विगतकल्मषा
अभवन्  ॥  ३।१६।६  ॥   

  

प्राज्यं भूरि यथा भवति तथा संपन्नो ऽन्नप्राप्तिविषयः कामो येषां ते
प्राज्यकामाः संपन्नतरगोरसा बहुलतरक्षीरादयो जनपदाः भवन्तीति शेषः ।
तथाभूतेषु जनपदेषु यात्रार्थं दर्शनार्थम्  ॥  ३।१६।७  ॥   

  

अन्तकसेवितां दिशं दक्षिणाम्  ॥  ३।१६।८  ॥   

  

प्रकृत्या स्वभावेन हिमकोशैर्घनीभूतहिमसमूहैराढ्यो हिमवानिति सांप्रतं यतो
दूरसूर्यों ऽतः सुव्यक्तं प्रकटं हिमवान्सन्हिमवानिति यथार्थनामा भवति  ॥ 
३।१६।९  ॥   

  

मध्याह्ने सुखः सञ्चारो येषु ते यथा मध्याह्ने स्पर्शत आतपस्पर्शतः
सुखजनकाः अत एव सुभगादित्याः सुसेव्यादित्याः छायाः सलिलानि च
दुर्भगान्यसेव्यानि येषु  ॥  ३।१६।१०  ॥   

  

नीहारः सूर्यावरकं हिमम् मृदुसूर्या ईषदुष्णसूर्याः पटुशीताः शून्यारण्याः
हिमनाशितपर्णत्वात् हिमध्वस्ता हिमध्वस्तपङ्कजाः  ॥  ३।१६।११  ॥   

  

निवृत्ताकाशशयना निवृत्तानावृतप्रदेशशयनाः पुष्यनीताः
पुष्यनक्षत्रबोधितरात्रिकालपरिमाणाः, हिमारुणा हिमधूसराः । कपोतवर्णे
ऽप्यरुणशब्दः शीतं वृद्धतरं यासु ताः आयामा दैर्ध्यवत्यस्त्रियामा रात्रयः
 ॥  ३।१६।१२  ॥   

  

रवौ संक्रान्तं सौभाग्यं सुभगत्वमुपभोग्यस्वरूपं यस्य सः । तुषारधूसरमण्डलो
निःश्वासान्धो निःश्वासमलिन आदर्श इव न प्रकाशते  ॥  ३।१६।१३  ॥   

  

आतपश्यामा आतपेन वैवर्ण्यं प्राप्ता सीतेव लक्ष्यते सत्तामात्रेण न तु शोभत
इत्यर्थः  ॥  ३।१६।१४  ॥   

  

प्रकृत्या शीतलस्पर्शः पश्चिमदिग्वायुः सांप्रतं हिमविद्धत्वात्काले
प्रातःकाले द्विगुणशीतलः  ॥  ३।१६।१५  ॥   

  

बाष्प ऊष्मा तेन छन्नान्यरण्यानि प्रातःकाले कूपोदकादिष्विव वनादप्यूष्मा
प्रादुर्भवतीत्यनुभवप्रमाणकमिति तीर्थः ।
यवगोधूमाद्यङ्कुरेष्ववश्यायबिन्दुदर्शनाद्वृक्षेषु च
तद्दर्शनाद्बाष्पच्छन्नानि बाष्पो नेत्रजले ऽपीत्यन्ये  ॥  ३।१६।१६  ॥   

  

खर्जूरपुष्पाकृतित्वं प्रलम्बत्वेन पीतत्वेन च किंचिदालम्बाः किंचिन्नम्राः
। कनकप्रभाः परिणतत्वात्  ॥  ३।१६।१७  ॥   

  

नीहारो हिमातिशयरूपो
वृक्षपर्वताद्यदर्शनसंपादनक्षमस्तत्संवृतैरुपसर्पद्भिर्मयूखैरुपलक्षितः
शशाङ्कसदृश इत्यर्थः  ॥  ३।१६।१८  ॥   

  

आग्राह्यवीर्य ईषद्ग्राह्यौष्ण्यः स्पर्शतः सुखः सुखस्पर्शः  ॥  ३।१६।१९
 ॥   

  

अवश्यायो हिमबिन्दुः  ॥  ३।१६।२०  ॥   

  

प्रतिसंहरते करं दुस्पर्शशत्यवशादिति भावः  ॥  ३।१६।२१  ॥   

  

समुपासीना जलसमीपदेशमिति शेषः । नावगाहन्ति नावगाहन्ते  ॥  ३।१६।२२ ॥   

  

अवश्यायतमोभ्यां नद्धा रात्रौ नीहारतमसा ऽ ऽवृताः प्रत्यूषे  ॥  ३।१६।२३
 ॥   

  

बाष्पो धूम ऊष्मा वा  ॥  ३।१६।२४  ॥   

  

अगाग्रस्थं पर्वताग्रस्थम्  ॥  ३।१६।२५  ॥   

  

जरया कालकृतया झर्झरितानि घूर्णनानि येषां तैः शीर्णानि केसराणि कर्णिकानि
च येषां तैः  ॥  ३।१६।२६३०  ॥   

  

निरुदरो ऽतुन्दिलः ह्रिया परनारीविषये निषेधश्चक्षुरादीन्द्रियनिवर्तनं
यस्य सः तत्र हेतुर्जितेन्द्रियत्वम्  ॥  ३।१६।३१  ॥   

  

सौख्यान्सौख्यसाधनान् आर्यं त्वां सर्वात्मना श्रितः त्वत्सदृशव्यवहारवान्
सर्वात्मना इतरव्यासङ्गत्यागपूर्वकं त्वद्विषयमननादिमानित्यर्थ इति कतकः  ॥ 
३।१६।३२  ॥   

  

स्वर्गो जित एव स्वाधीनः कृतः । यतो वनस्थमपि त्वां तापस्ये तापसधर्मे
स्थित्वा अनुविधीयते ऽनुकरोति सेवत इत्यर्थः । धीङो दैवादिकस्य रूपम्  ॥ 
३।१६।३३ ॥   

  

द्विपदा मनुष्याः पित्र्यं स्वभावं नानुवर्तन्ते, किं तु मातृकं
स्वभावमनुवर्तन्त इति प्रसिद्धो लोकवादो भरतेनान्यथा कृतः पितृस्वभाव
एवाङ्गीकृतः, न मातुरित्यर्थः  ॥  ३।१६।३४  ॥   

  

भरतं स्तुत्वा कैकेयीं निन्दति-- भर्तेत्यादि  ॥  ३।१६।३५  ॥   

  

स्नेहाद्भरतरामयोः स्नेहात्  ॥  ३।१६।३६  ॥   

  

न गर्हितव्या दैवकृतत्वात्तद्बुद्धेः । तामेव पूर्वोक्तामेव  ॥  ३।१६।३७
 ॥   

  

बालिशीक्रियते गुणाश्रयस्य भरतस्य वियोगमसहमाना चाञ्चल्यं
प्राप्नोतीत्यर्थः  ॥  ३।१६।३८  ॥   

  

स्नेहमेव प्रकाशयति संस्मरामीति । प्रियाण्यपि केनचिदुच्यमानानि
कर्णकठोराणि भवन्तीति मधुराणीति हृद्यानि मन्त्रवत्परहृदयबन्धनानि ।
सामान्यतो माधुर्यमुक्त्वातिशयेनाह अमृतकल्पानीति अत एव मनःप्रह्लादनानि  ॥ 
३।१६।३९  ॥   

  

त्वयेत्यस्य सहित इति शेषः  ॥  ३।१६।४०४२  ॥   

  

रुद्रोपमया संहाराविष्टचित्तत्वं दर्शयति  ॥  ३।१६।४३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे षोडशः सर्गः  ॥  ३।१६  ॥   

  

  


