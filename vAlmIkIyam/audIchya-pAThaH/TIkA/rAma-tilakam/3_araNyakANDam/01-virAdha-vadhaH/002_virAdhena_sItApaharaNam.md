+++
title = "००२ विराधेन सीतापहरणम्"
title_english = "002 Confrontation with Viraadha"

+++


उदयनं प्रति उदयकाले अन्वगाहत प्राविशत्  ॥  ३।२।१  ॥   

  

ध्वस्तवृक्षलतागुल्मं विराधसञ्चारवशादिति शेषः ।
दुर्दर्शसलिलाशयमुक्तहेतुवशादेव  ॥  ३।२।२  ॥   

  

निष्कूजमानाः शकुनयो यत्र तत् । विराधभयादेवं झिल्लिकागणमात्रशब्दयुतं
वनमध्यं ददर्शेति संबन्धः  ॥  ३।२।३  ॥   

  

घोरमृगास्तरक्ष्वादयः पुरुषादं राक्षसम्  ॥  ३।२।४  ॥   

  

गभीराक्षं महाकूपवदगाधचक्षुषम्, विकटं विशालं, बीभत्सं कुत्सितं, विषमं
निम्नोन्नतसंस्थानं, विकृतं वक्ष्यमाणधर्मैर्विपरीतवेषम् अत एव घोरदर्शनम्
 ॥  ३।२।५  ॥   

  

वसा मांसान्तर्गतस्नेहः । व्यादितास्यं व्यात्तास्यमित्यर्थः  ॥  ३।२।६  ॥   

  

पृषता बिन्दुयुक्ता मृगाः  ॥  ३।२।७  ॥   

  

भक्षणार्थे सिंहादीनायसे शूले ऽवसज्य महास्वनं यथा तथा विनदन्तम्  ॥ 
३।२।८ ॥   

  

काले युगान्तकाले वृद्धो ऽन्तकः प्रजा अभि उद्दिश्य यता धावति तथाभ्यधावत्
 ॥  ३।२।९  ॥   

  

अङ्केन कटिप्रदेशेन । सभार्यौ भार्याशब्दो योषिन्मात्रवाची एकया योषिता
सहितौ, यद्वा विराधस्येदं निन्दोक्तिरूपमेव वाक्यम्  ॥  ३।२।१०  ॥   

  

तदेवाह कथमिति । प्रमदयैकया सह द्वयोर्वासः कथं चेत्यन्वयः  ॥  ३।२।११  ॥   

  

अत एवाह अधर्मचारिणौ । मुनिदूषकौ
मुनिवेषविरुद्धशरचापासिधारणादेकभार्यारक्तत्वाच्च अत एव पापौ ।
तयोर्भीत्युत्पादनाय विराधः स्वयमेव स्वस्वरूपमाह अहमिति  ॥  ३।२।१२,१३  ॥   

  

मृधे युद्धे  ॥  ३।२।१४  ॥   

  

सगर्वितम् भावे निष्ठा सगर्वमिति यावत् । उद्वेगाद्भयात्  ॥  ३।२।१५  ॥   

  

परिशुष्यता शोकसङ्कुचितेन मुखेनोपलक्षित इव  ॥  ३।२।१६  ॥   

  

प्रवेशिताम् विराधेनेति शेषः  ॥  ३।२।१७  ॥   

  

अस्मासु विषये यद्दुःखं कैकेय्या वने संपादनीयतयाभिप्रेतं यत्स्वस्य प्रियं
वरदृतं च तत्क्षिप्रमद्यैव सुसंवृत्तं सिद्धम् या पुत्रार्थे
पुत्रप्रयोजननिमित्तं राज्येन राज्याभिषेकमात्रेण न तुष्यति दीर्घदर्शिनी
अस्मन्नाशेन स्वपुत्रस्य चिरं राज्यं पश्यन्ती  ॥  ३।२।१८,१९  ॥   

  

यया दीर्घदर्शिन्या सर्वभूतहितो ऽहं वनमपि प्रस्थापितः पितृराज्यदार्ढ्याय
या मे मध्यमा माता कौसल्यातः कनिष्ठत्वात्सुमित्रातो ज्येष्ठत्वात्साद्य
दिवस इदानीमस्मिन्काले सकामा जाता । कौसल्यापेक्षया कनिष्ठत्वात्पूर्वं
यवीयसीत्युक्तिरपि नासङ्गता । तीर्थस्तु कौसल्यासुमित्राभ्यां कनीयसी,
इतरदशरथपत्नीभ्यो ज्येष्ठेत्याह । भगवतो ऽपीदृशोक्तिस्तु
लक्ष्मणोत्साहवर्धनायेति शेषः  ॥  ३।२।२०  ॥   

  

तदर्थमेव पुनरप्याह परेति । पितुर्मरणात्स्वराज्यहरणादधिकदुःखजनको
वैदेहीपरस्पर्शः इतो ऽधिकं दुःखजनकं तु न मे किंचिदिति दुःखातिशयो
व्यङ्ग्यः  ॥  ३।२।२१  ॥   

  

बाष्पशोकाभ्यां नेत्रचित्तगताभ्यां परिप्लुतो व्याप्तस्तथा क्रुद्धः
कैकेयीं प्रति विराधं प्रति च रुद्धो नाग इव अहितुण्डिकेन मन्त्ररुद्धः
पेटीरुद्धो वा सर्प इवेत्यर्थः, श्वसन्रामविषाददर्शनेन  ॥  ३।२।२२  ॥   

  

अनाथ इव नाथापेक्षः प्राणी नाथरहितः सन्यथा शोचति तद्वत् । कीदृशस्त्वम्
भूतानां सर्वजीवानां नाथस्त्राता तेन तस्य नाथनिरपेक्षत्वं ध्वनितम्,
तदुपपादकमेव वासवोपम इत्यपि । मया प्रेष्येण युक्त इति शेषः  ॥  ३।२।२३  ॥   

  

किं त्वया शक्यं तत्राह शरेणेति  ॥  ३।२।२४  ॥   

  

विराधे मोक्ष्यामि भरतेन राज्यकामनायाः प्रदर्शितत्वात्तमुपेक्ष्य  ॥ 
३।२।२५  ॥   

  

भुजबलवेगेन धनुष्कर्षणवेगेन वेगित आहितवेगो महीं पततु विराध इति शेषः ।
विघूर्णितः सञ्जातभ्रमणः  ॥  ३।२।२६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे द्वितीयः सर्गः  ॥  ३।२  ॥   

  


