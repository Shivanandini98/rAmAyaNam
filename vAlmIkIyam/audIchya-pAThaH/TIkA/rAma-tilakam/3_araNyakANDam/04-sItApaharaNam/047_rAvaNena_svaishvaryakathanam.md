+++
title = "०४७ रावणेन स्वैश्वर्यकथनम्"
title_english = "047 The debate of Seetha and Ravana is started"

+++


रावणेन त्विति । आत्मानं जिहीर्षुणा परिव्राजकरूपेण रावणेन पृष्टा वैदेही
आत्मना स्वयमेवात्मानं शशंस  ॥  ३।४७।१  ॥   

  

ननु पूजामात्रं कर्तव्यं किं प्रतिवचनेनेत्याह ब्राह्मणश्चेति । एष अनुक्त
इत्यार्षो ऽसन्धिः । अनुक्तो ऽनुक्तप्रतिवचनः  ॥  ३।४७।२,३  ॥   

  

सर्वकामसमृद्धिनी । व्रीह्यादित्वादिनिः  ॥  ३।४७।४  ॥   

  

राजमन्त्रिभी राज्ञो राज्यनिर्वाहकैर्मन्त्रिभिरित्यर्थः  ॥  ३।४७।५  ॥   

  

संभ्रियमाणे । संपाद्यमानसंभारे इत्यर्थः । भर्तारं दशरथम् ममार्या मम
पूज्या श्वश्रूः । "अनार्या" इति क्वचित्पाठः  ॥  ३।४७।६  ॥   

  

मे श्वशुरं सुकृतेन परिगृह्य वररूपेण सुकृतेन वशीकृत्य । यद्वा धर्मेण
शापयित्वेत्यर्थः । मम भर्तुः प्रव्राजनं भरतस्याभिषेचनमिति द्वौ वरावयाचत
 ॥  ३।४७।७९  ॥   

  

अन्वर्थैरनुगतार्थैः सप्रयोजनैरुपभोगक्षमैरर्थैरयाचत ।
सर्वाण्युत्तमवस्तूनि तुभ्यं दास्यामि रामाभिषेचने विघ्नं मा कुर्विति
याच्यमाना न याच्ञां चकार नाङ्गीकृतवती । वयसा पञ्चविंशकः । वननिर्गमनकाल
इति शेषः । नन्विदमयुक्तम् । "ऊनषोडशवर्षो ऽयम्" इति विश्वामित्रं प्रति
दशरथोक्तेः । "उषित्वा द्वादश समाः" इत्यत्रोक्तेश्चेति चेन्न ।
अल्पान्तरत्वात् । अतितरुणावस्थायामपि राज्यं त्यक्तवानित्यर्थे
तात्पर्येणास्थया तथोक्तेः । यद्वातिक्रान्तपञ्चविंशक इत्यर्थः । मम भर्ता
वयसा महातेजाः । अतितरुण इत्यर्थः । पञ्चविंशकः साङ्ख्यसिद्धं पञ्चविंशं
तत्त्वं चैतन्यं सो ऽयमेव । एतच्चैतन्येनैव जगद्व्याप्तं न ततो ऽधिकं
किञ्चिदस्तीति सूचयितुं तथोक्तिरिति तत्त्वम्  ॥  ३।४७।१०  ॥   

  

तथा मम जन्मतो वनप्रवेशसमये ऽतीतानीत्यर्थः । गण्यत इत्यार्षमेकत्वम् । मम
पञ्चतन्मात्रपञ्चमहाभूतपञ्चेन्द्रियाहङ्कारबुद्धिमनोरूपाण्यष्टादश वर्षाणि
पर्वाणि जन्मनि कार्ये गण्यन्त इति तन्मूलीभूता प्रकृतिरहमिति सूचितम्  ॥ 
३।४७।११  ॥   

  

कामार्तः कैकेयीकामार्तः  ॥  ३।४७।१२१५  ॥   

  

अनृतान्मोचय । तद्दत्तवरानुपालनेनेति शेषः  ॥  ३।४७।१६,१७  ॥   

  

वैमात्रः । शुभ्रादिषु विमातृशब्दपाठे ऽप्यार्षो ऽण् । असहोदरो
भ्रातेत्यर्थः । विभिन्नाया मातुरपत्यं वैमात्रः  ॥  ३।४७।१८२०  ॥   

  

कैकेय्याः कृते तन्निमित्तम्  ॥  ३।४७।२१  ॥   

  

यदि वस्तुं शक्यं तर्हि मुहूर्तं समाश्वस । विश्रमं कुर्वित्यर्थः  ॥ 
३।४७।२२  ॥   

  

हत्वा आदायेतिच्छेदः । आदनमादस्तदर्थमित्यर्थः  ॥  ३।४७।२३  ॥   

  

गोत्रमार्षम् । कुलं प्रसिद्धवंश्यकृतम् । यद्वा गोत्रं पितृकुलम् । कुलं
मातुः  ॥  ३।४७।२४२६  ॥   

  

दृष्ट्वा पूर्वं श्रुत्वा । अद्य दृष्ट्वा चेत्यर्थः  ॥  ३।४७।२७२९  ॥   

  

वनेषूपवनेषु  ॥  ३।४७।३०  ॥   

  

पञ्चेत्यादि । रक्षोयोनौ तमोगुणप्रधानायां जातत्वादुद्रिक्ततमसा भगवन्मायया
ज्ञानाच्छादनादेवमुक्तिः । सर्वथा तत्त्वज्ञो रावणः कथमेवं वदेदिति तु
श्रद्धाजाड्यमेव । तत्त्वज्ञचिह्नानुपलम्भात् । सीतारामौ
सर्वेश्वरावित्येतन्मात्रज्ञानं रावणस्यास्त्येवेत्यपि श्रद्धाजाड्यमेव ।
विष्णुपुराणादिविरोधात् । तथा चोक्तं विष्णुपुराणे-- "मैत्रेय उवाच--
हिरण्यकशिपुत्वे च रावणत्वे च विष्णुना । अवाप निहतो भोगानप्राप्यानमरैरपि
 ॥  न लयं तत्र तेनैव निहतः स कथं पुनः । संप्राप्तः शिशुपालत्वे सायुज्यं
शाश्वते हरौ  ॥  एतदिच्छाम्यहं श्रोतुं सर्वधर्मभृतां वर ।
कौतूहलपरेणैतत्पृष्टो मे वक्तुमर्हसि  ॥  पराशर उवाच-- दैत्येश्वरस्य तु
वधायाखिललोकोत्पत्तिस्थितिविनाशकारिणापूर्वां तनुं गृह्णन्तां
नृसिंहरूपमाविष्कृतम् । तत्र हिरण्यकशिपोर्विष्णुरयमित्येवं न मनस्यभूत् ।
निरतिशयपुण्यजातसंभूतमेतत्सत्त्वमिति
रजउद्रेकप्रेरितैकाग्रमतिस्तद्भावनायोगात्ततो ऽवाप्तवधहैतुकीं
निरतिशयामेवाखिलत्रैलोक्याधिक्यधारिणीं दशाननत्वे भोगसंपदमवाप ।
नातस्तस्मिन्ननादिनिधने परब्रह्मभूते भगवत्यनालम्बनीकृते मनसस्तत्र लयम् ।
दशाननत्वे ऽप्यनङ्गपराधीनतया जानकीसमासक्तचेतसो
दाशरथिरूपधारिणस्तद्रूपदर्शनमेवासीत् । नायमच्युत इत्यासक्तिर्विपद्यतो
ऽन्तःकरणस्य मानुषबुद्धिरेव केवलमभूत् । विपद्यत इति विपद्यतो ऽपीत्यर्थः ।
तस्मिन्नपि समये विष्णुत्वबुद्धिर्नासीदिति भावः ।
पुनरच्युतविनिपातनमात्रफलमखिलभूमण्डलश्लाघ्यचेदिराजकुलजन्माव्याहतं
चैश्वर्यं शिशुपालत्वे चावाप । तत्र त्वखिलान्येव भगवन्नामकारणान्यभवन् ।
नामानि गोविन्दादीनि कारणानि गवां रक्षणादिनीत्यर्थः । ततश्च
तत्कारणकृतानां
तेषामशेषाणामेवाच्युतनाम्नामनवरतमनेकजन्मसंवर्धितविद्वेषानुबन्धिचित्तो
निनिन्दन्सन्तर्जनादिषूच्चारणमकरोत् । तच्च
रूपमुत्फुल्लपद्मदलामलाक्षमत्युज्ज्वलपीतवस्त्रधार्यमलकिरीटकेयूरकटकोपशोभितमुदारपीवरचतुर्बाहुशङ्खचक्रगदाधरमतिप्रौढवैरानुभवादटनभोजनस्नानासनशयनादिष्ववस्थान्तरेषु
नैवापययावस्यात्मचेतसः । ततस्तमेवाक्रोशेषूच्चारयंस्तमेव हृदये
धारयन्नात्मवधाय भगवदस्त्रचक्रांशुमालोज्ज्वलमक्षय्यतेजःस्वरूपं
परमब्रह्मस्वरूपमपगतरागद्वेषादिदोषं भगवन्तमद्राक्षीत् । तावच्च
भगवच्चक्रेणाशु व्यापादितः । तेन तत्स्मरणदग्धाखिलाघसञ्चयो
भगवतैवान्तमुपनीतस्तस्मिन्नेव लयमुपययौ । एतत्तवाभिहितम् । भगवानिह
कीर्तितः संस्पृतश्च द्वेषानुबन्धेनाप्यखिलसुरासुरादिदुर्लभं फलं प्रयच्छति
किमुत सम्यग्भक्तिमन्तमिति । लोकदृष्ट्या तु सीतासादृश्यात्सीताबुद्ध्या
हरणाच्चाततायित्वसंपत्त्या तद्वधे भगवतः प्रवृत्तिः । एवं चेदृशोक्तीनां
यद्वातद्वाप्रकारेणान्यथा योजनप्रयासस्तीर्थादीनां विफल एव ।
विष्णुपुराणोक्तरीत्यैव भागवत उक्तम्-- "एते चांशकलाः पुंसः कृष्णस्तु
भगवान्स्वयम्" इति । एते इत्यनेन पूर्वोक्ता अवतारा ऋष्यादयश्च
परामृश्यन्ते पुंसः परमेश्वरस्य । तत्रावतारा अंशा ऋष्यादयः कलाः । यद्यपि
कृष्णो ऽप्यंश एव । तत्रैव दशमे "तत्रांशेनावतीर्णस्य विष्णोर्वीर्याणि शंस
नः" इत्याद्युक्तेः । "उज्जहारात्मनः केशौ सितकृष्णौ महामुने इति
विष्णुपुराणाद्युक्तेः । द्वितीये भागवते ऽप्येवमेव । भारते ऽप्येवमेव ।
एतेन तत्रांशेनावतीर्णस्येत्यादिदशमस्थश्लोकव्याख्यानमपास्तम् । तथापि
तत्तत्कारणकृतनाम्नां तत्र लाभाद्बहुशो ज्ञानकार्यनाटनाच्च शङ्खचक्रादीनां
प्रत्यक्षतो दर्शनाच्च स्वयं भगवानित्युक्तिः । नैतावता रामाद्यवताराणां
ततो न्यूनत्त्वमिति भ्रमः कार्यः । श्रीधरो ऽपि मत्स्याद्यवताराणां
सर्वज्ञत्त्वसर्वशक्तिमत्त्वे ऽपि यावदुपयोगमेव ज्ञानशक्त्याविष्कारः ।
अज्ञानाविष्कारश्च बहुशः । कृष्णे त्वन्त्यो ऽल्पः । यथाभिमन्युमरणे नाहं
तत्र संनिहित आसमतस्तस्य मरणमिति । यथा द्रौपद्याः सभायां नयनकाले नाहं
द्वारकायां संनिहितः किंतु सौभवधार्थं गतो ऽतो भवतामयं क्लेश इति । सौभवधे
च मायिकं मृतवसुदेवशरीरं दृष्ट्वा । मोह इत्याद्यज्ञाननाट्यमल्पम् ।
रामावतारे ऽपि ज्ञानाविष्कारस्तत्र तत्र दर्शितो दर्शयिष्यते च ।
अवताराश्चेमे विराज एवांशाः । भागवते प्रथमे तृतीये ऽध्याये-- "जगृहे
पौरुषं रूपं भगवान्महदादिभिः । संभूतं षोडशकलमादौ लोकसिसृक्षया  ॥ "
इत्यादिना वैराजं रूपमुक्त्वा "एतन्नानावताराणां निधानं बीजमव्ययम् ।
यस्यांशांशेन सृज्यन्ते देवतिर्यङ्नरादयः  ॥   

" इत्युक्तेः । एतदुक्तं वैराजं निधानं कार्यावसाने प्रवेशस्थानम् ।
बीजमुद्गमकारणम् अव्ययं स्वयं चिरस्थायि । न केवलमवताराणामेव बीजं किं तु
सर्वेषामित्याह-- यस्येति । यद्यपि विराट् जीव एव तथापि
तदन्तर्यामिणस्तथोपासनायैवमुक्तम् । सितकृष्णकेशोद्धारेण च तेषां
मूर्धन्यत्वेन मुख्यत्वात्तद्वन्मुख्ययोः
प्रधानयोर्मदंशयोस्तत्वज्ञयोस्तद्वणयोर्वैकुण्ठस्थभूतलस्थयोर्विष्णुशेषयोरवतार
इति सूचितम् । अत एवान्ते कृष्णं प्रति देवदूतेन त्वां विना स्वर्गो न
शोभते ऽतस्त्वमागच्छेति निवेदितमिति स्पष्टं पुराणेषु । अत्र रामं प्रत्यपि
तथैवोक्तम् । अंशत्वं चैषामौपाधिकम् । मायायाः सांशत्वादित्यलम्  ॥  ३।४७।३१
 ॥   

  

रावणेति । कुपिता कुपितेव  ॥  ३।४७।३२  ॥   

  

पर्वतसमुद्रोपमाभ्यां धैर्यगाम्भीर्ये दर्शिते  ॥  ३।४७।३३  ॥   

  

न्यग्रोधपरिमण्डलं तत्सदृशपरिणाहं तद्वत्सर्वाश्रयं च
राममुद्दिश्यानुसरणमेव व्रतं यस्याः सा  ॥  ३।४७।३४  ॥   

  

सिंहस्य विक्रान्तं पदक्षेपस्तद्वत्पदनिक्षेपेण सगर्वगमनशीलम् ।
सिंहसङ्काशं पराक्रमे इति भावः । नृसिंहमित्यस्य हिरण्यकशिपुहन्तृत्वं
व्यङ्ग्यम्  ॥  ३।४७।३५  ॥   

  

राजा चासौ वत्सः "श्रेष्ठराजस्तम्" यद्वा दशरथपुत्रम्  ॥  ३।४७।३६  ॥   

  

यथादित्यप्रभादित्यात्पृथक्कृत्य केनापि स्प्रष्टुमशक्या, तथाह
शक्तिशक्तिमतोरवियोगादिति गूढम्  ॥  ३।४७।३७  ॥   

  

काञ्चनवृक्षदर्शनं मुमूर्षुलक्षणम् । मन्दं क्षीणमायुरादि भजति स मन्दभाक्
 ॥  ३।४७।३८  ॥   

  

क्षुधितस्य सिंहस्य सर्पस्य वदनाद्दंष्ट्राग्रहणेच्छासदृशी मदिच्छा । एषु
सर्वत्र निदर्शनालङ्कारः  ॥  ३।४७।३९,४०  ॥   

  

लेढि लेक्षि  ॥  ३।४७।४१४४  ॥   

  

स्यन्दनिका क्षुद्रनदी । सुराग्र्यममृतम् । सौवरिकमारनालं काञ्जिकम्  ॥ 
३।४७।४५  ॥   

  

काञ्चनसीसरूपलोहयोरित्यर्थः । हस्ती गजः । बिडालो मार्जारः  ॥  ३।४७।४६ ॥   

  

मद्गुर्जलकाकः  ॥  ३।४७।४७  ॥   

  

जरां जीर्णावस्थां सुखोदर्काम् । मक्षिकया ऽवगीर्णं भुक्तभाज्यं यथा तां
नाशयति तद्वत्  ॥  ३।४७।४८  ॥   

  

इतीवेत्येवम् । सुदुष्टमत्यन्तदुःखजनकं तत्पूर्वोक्तं वाक्यम् । वातोद्धता
महावातप्रकम्प्यमाना  ॥  ३।४७।४९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे सप्तचत्वारिंशः सर्गः  ॥  ३।४७  ॥   

  


