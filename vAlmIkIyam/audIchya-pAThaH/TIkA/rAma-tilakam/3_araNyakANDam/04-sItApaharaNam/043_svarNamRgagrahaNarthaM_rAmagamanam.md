+++
title = "०४३ स्वर्णमृगग्रहणर्थं रामगमनम्"
title_english = "043 Lure of the Golden Deer"

+++


सा तमिति  ॥  ३।४३।१  ॥   

  

मृष्टहाटकं शुद्धं हेम तत्सदृशवर्णा । चक्रन्द आह्वाने क्रदिः । चक्रन्देति
रोदनार्थेन भाव्यशुभमिति सूचितं कविना  ॥  ३।४३।२,३  ॥   

  

तावाहूतौ सीतयेति शेषः  ॥  ३।४३।४,५  ॥   

  

मृगयां चरन्तस्तां कुर्वन्तः । उपाधिना मृगरूपच्छलेन  ॥  ३।४३।६  ॥   

  

अस्य मायाविदो माया या श्रुता सा मृगरूपमिदं कृतम् मायैव मृगरूपेण
परिणतेत्यर्थः । भानुमत्प्रकाशयुतं गन्धर्वपुरवदापातरमणीयम्  ॥  ३।४३।७  ॥   

  

नास्ति एवमुपादनकमृगासंभवात्  ॥  ३।४३।८  ॥   

  

काकुत्स्थं लक्ष्मणं प्रतिवार्य नायं राक्षसः, अपि तु चित्रमृगः ।
नैतद्ग्रहणविघ्नस्त्वया कार्य इत्युक्त्येत्यर्थः । छद्मना वञ्चनेन
हृतचेतना सेव  ॥  ३।४३।९  ॥   

  

नो ऽस्माकम् । अयोध्यागमनोत्तरम् । तत्र सख्यभिप्रायेण बहुवचनम्  ॥  ३।४३।१०
 ॥   

  

सृमरचमरौ कृष्णशुक्लपुच्छौ  ॥  ३।४३।११,१२  ॥   

  

अन्यः सदृश एतत्सदृशो ऽन्य इत्यर्थः । तेजसा विचित्रगतिसामर्थ्येन । क्षमया
सौम्यभावेन । दीप्त्या देहकान्त्या  ॥  ३।४३।१३  ॥   

  

शशिसंनिभत्वेनाह्लादकत्वम्  ॥  ३।४३।१४  ॥   

  

स्वरसंपद्धनिसमृद्धिः  ॥  ३।४३।१५  ॥   

  

तव ग्रहणं त्वत्कर्तृकग्रहणम् । जीवतो ग्रहणमाश्चर्यभूतं भवति यतो ऽतो
विस्मयं जनयिष्यति  ॥  ३।४३।१६,१८  ॥   

  

हतो ऽपि यदि ते ग्रहणं प्राप्नोति तदापि मे प्रयोजनमित्याह अजिनमिति  ॥ 
३।४३।१९  ॥   

  

शष्पबृस्यां बालतृणपरिकल्पिततापसासने विनीतायां प्रसारितायामस्य
जाम्बूनदमयत्वच्युपासितुं त्वत्समीपे स्थातुमिच्छामि । यद्वा भगवदुपासनां
कर्तुमित्यर्थः  ॥  ३।४३।२०  ॥   

  

इदं कामेन स्वप्रयोजनेच्छया पतिनियोजनरूपं रौद्रम्, अत एव स्त्रीणामसदृशं
कैकेयीवदिति मम निर्णीतं तथाप्यस्य सत्त्वस्य वपुषा मम विस्मयो जनित इति
जातकौतुकनिवृत्त्यर्थमनुचितमपि करोतीति शेषः  ॥  ३।४३।२१  ॥   

  

"काञ्चनरूपेण" इति पाठे रूपेण मृगेण । "रूपं मृगे ऽपि विज्ञेयम्" इति
हलायुधः । नक्षत्रसदृशनानाबिन्दूपलक्षितत्वात्तत्पथसदृशेन  ॥  ३।४३।२२  ॥   

  

राघवस्यापि संभावितासंभावितवस्तुतत्त्वनिरूपणकुशलमतेरपि मनो विस्मयमागतं
प्राप्तं तदिव बभूव । भवितव्यतायाः प्राबल्यात्  ॥  ३।४३।२३  ॥   

  

तदेवाह लोभित इति  ॥  ३।४३।२४  ॥   

  

रूपेणालौकिकविचित्रस्वरूपेण श्रेष्ठः । सर्वश्रेष्ठरूपेण हेतुना । अद्यैष
मृगो न भविष्यति न जिविष्यति जीवनमस्य न संभावितमित्यर्थः । प्रायेण
मृगत्वमत्र न संभावितमित्यर्थ इति कतकः  ॥  ३।४३।२५  ॥   

  

नन्दन इत्युद्देशः कीर्तनं यस्य तत्र वने चैत्ररथसंश्रये तदाख्ये वने ऽपि न
यो ऽस्य कश्चित्समो मृगः स पृथिव्यामस्ति इति कुतः संभाव्यते इत्यर्थः  ॥ 
३।४३।२६  ॥   

  

तदेवाह प्रतिलोमेत्यादि । कनकबिन्दुभिः सहिता रोमराजय इत्यन्वयः  ॥  ३।४३।२७
 ॥   

  

शतहृदा विद्युत्  ॥  ३।४३।२८  ॥   

  

"मसारगल्वर्कमुखः शङ्खमुक्तानिभोदरः" इति पाठे मसार इन्द्रनीलस्तस्य
गल्वर्कश्चषकस्तदाकारास्य संपुट इत्यर्थ इति तीर्थः । अनिरूप्य इदमित्थमिति
निरूपयितुमशक्यः । पाठान्तरे यस्येत्यादि  ॥  ३।४३।२९,३०  ॥   

  

मांसहेतोरपि विहारार्थं च घ्नन्ति, किं पुनरेवंविधत्वग्लाभार्थमिति भावः  ॥ 
३।४३।३१  ॥   

  

महावने राजभिरिति शेषः । व्यवसायेन मृगवधोद्यमेन । धनानि विचीयन्ते
संगृह्यन्ते । ननु वने कुतो धनं तत्राह-- धातव इति । मणिरत्नं सुवर्णं च
येषु तादृशा धातवः । वज्रादिमणिसुवर्णादियुक्तास्ताम्रादिधातव इति यावत्  ॥ 
३।४३।३२  ॥   

  

निचयवर्धनं कोशवर्धनं तद्वन्यं धनं नृ़णां सारमतिप्रशस्तं भवति । शुक्रं
ब्रह्म "स पर्यगाच्छुक्रमकायमव्रणम्" इति श्रुतेः । एवं च शुक्रस्य
ब्रह्मलोकं प्राप्तस्य तद्रूपमापन्नस्य मनसा चिन्तितं सर्वं
सङ्कल्पमात्रसिद्धं सर्वं भोग्यवस्तु यथा सर्वस्मात्सारतरं तद्वत्  ॥ 
३।४३।३३  ॥   

  

ननु तथापि विचार्य कर्तव्यं तत्राह-- अर्थीति । अर्थ्यर्थापेक्षः
पुमान्येनार्थकृत्येनार्थनिमित्तेन कर्तव्येन कर्मणा
तत्सौन्दर्यादाक्षिप्तहृदयो ऽविचारयन्नेव व्रजति सत्संपादनार्थं
तमेवार्थ्या अर्थसंपादनचतुरा अर्थशास्त्रज्ञा अर्थमर्थपदवाच्यमाहुः  ॥ 
३।४३।३४  ॥   

  

अतो ऽविचारितैवात्र प्रवृत्तिरित्याह एतस्येति । अत्र विचारो न कर्तव्यः
एतन्मूलेन महतो ऽर्थस्य सिद्धिरिति गूढतात्पर्यम्  ॥  ३।४३।३५  ॥   

  

अस्य परार्ध्यत्वमेव दर्शयति नेति । कदल्या इयं त्वक्कादली ।
मृदूच्चकर्बुरनीलाग्ररोमा मृगविशेषः कदली । प्रियकी मृदूच्चमसृणघनरोमयुक्तो
मृगः प्रियकस्तस्येयं प्रियकी । प्रवेणी अ जविशेषसंबन्धिनी । आविकी
अवित्वक् । प्रत्येकं नञुक्तिः सर्वथा सादृश्याभाववोधनाय । अनेनैतदीयत्वचा
 ॥  ३।४३।३६  ॥   

  

यश्च नभश्चरो मृगो मृगशिरो नक्षत्ररूपः । तदेवाह तारामृगेति  ॥  ३।४३।३७ ॥   

  

अथ लक्ष्मणमतमङ्गीकृत्यापि प्रवृत्तिमाह यदि वेति । राक्षसमायैषा न मृग इति
यथा मां वदसि । यदि वा तथैवैष भवेत्तथाप्यस्य वधो मया कर्तव्य एव
राक्षसवधस्य प्रतिज्ञातत्वात्  ॥  ३।४३।३८,३९  ॥   

  

उत्थाय प्रादुर्भूयोत्प्लुत्य वा  ॥  ३।४३।४०  ॥   

  

पुरस्तात्पूर्वमिह दण्डकारण्ये । "स्वगर्भो ऽश्वतरीमिव" इति । अश्वतरी
स्वगर्भेण म्रियत इति प्रसिद्धिः । अश्वतरी गर्दभादश्वायामुत्पन्नेति
तीर्थः । अश्वतरी कर्कटीति परे । वृश्चिक इति कतकः । अत्राद्यव्याख्यैव
ज्यायसी । तस्या गर्भस्योदरपाटनं विना न निःसरणमिति सर्वजनप्रसिद्धेः  ॥ 
३।४३।४१,४२  ॥   

  

समुत्थाने श्राद्धान्ते । तद्रूपं राक्षसं रूपम् । उत्स्मयित्वेषद्धसित्वा
 ॥  ३।४३।४३ ॥   

  

अविगण्याविचार्य पापम् । तस्माद्द्विजपरिभवजपापेन । जरां जीर्णताम्  ॥ 
३।४३।४४  ॥   

  

यो मारीचो मद्विधमतिमन्येतातिक्रामेत्तद्रक्षो ऽपि मारीचाख्यं वातापिरिव न
भवेदेव न जीवेदेव  ॥  ३।४३।४५  ॥   

  

उक्तमेवार्थं पुनराह दार्ढ्याय भवेदिति । मा मां गतः प्राप्तो मारीचो
ऽगस्त्येन वातापिरिव मया हतो भवेत् भविष्यतीत्यर्थः । संनद्धो
धनुःकवचादियुक्तः । यन्त्रितो यत्नवान्व्यापारान्तरहीनः  ॥  ३।४३।४६  ॥   

  

अस्माकं यत्कृत्यमावश्यकं कर्तव्यं तदस्यामेतद्रक्षणविषय आयत्तं स्थितम् ।
तन्मुख्यकृत्ये त्वं सावधानस्तिष्ठ । स्वकर्तव्यमाह अहमिति । अत्र
पूर्वश्लोकचतुर्थचरणश्लेषेणायन्त्रितो यन्त्रणया हीनो ऽतियत्नरहितः सीतां
रक्ष । अस्माकं कृत्यमवतारग्रहणप्रयोजनं तदस्यामायत्तमनयैव साधनीयमित्यपि
सूचितम्  ॥  ३।४३।४७  ॥   

  

यावद्गच्छामि गमिष्यामीत्यर्थः । आनयितुमानेतुम् । तत्र हेतुः-- पश्येति  ॥ 
३।४३।४८  ॥   

  

प्रधानया सर्वोत्तमया न भविष्यति न जीविष्यति । अनेन जीवतो ग्रहणमसुशकमिति
दर्शितम् । ते त्वया सीतया सहेति शेषः । अनया प्रेरिते कर्तव्ये
चेत्यप्यर्थः  ॥  ३।४३।४९  ॥   

  

यावदिति । तावदप्रमत्तेन भाव्यमित्यन्वयः  ॥  ३।४३।५०  ॥   

  

प्रदक्षिणेन समर्थेन । सर्वतः सर्वदिग्वर्तिरक्षोसुरेभ्यः  ॥  ३।४३।५१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे त्रिचत्वारिंशः सर्गः  ॥  ३।४३  ॥   

  


