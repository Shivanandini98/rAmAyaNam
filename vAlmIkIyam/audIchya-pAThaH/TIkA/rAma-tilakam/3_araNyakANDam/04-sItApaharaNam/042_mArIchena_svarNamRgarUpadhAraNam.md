+++
title = "०४२ मारीचेन स्वर्णमृगरूपधारणम्"
title_english = "042 Maareecha turns into Golden Deer"

+++


रात्रिञ्चरप्रभो रावणाद्यद्भयमधुनैव निन्द्यमरणरूपं
तस्माद्गच्छावेत्यब्रवीत् । त्वमहं चेत्यर्थः  ॥  ३।४२।१  ॥   

  

तथा वदन्नेव निजदुःखमप्याह दृष्टश्चाहमिति । पुनर्यदाद्य ते न दृष्टो
भविष्यामि तदोच्यमानविशेषणेन रामेण जीवितं निहतं नष्टमेव । चकारात्तव च
जीवितं नष्टम्  ॥  ३।४२।२  ॥   

  

यमदण्डहतस्य ते ऽसौ रामः प्रतिरूपो यमदण्डप्रतिरूपो वर्तते  ॥  ३।४२।३  ॥   

  

अथाशक्यपरिहारमनर्थं शोचति किं त्विति  ॥  ३।४२।४  ॥   

  

तेन वचनेन गच्छामीति वचनेन । सुसंश्लिष्टं गाढम्  ॥  ३।४२।५  ॥   

  

मच्छन्दवशवर्तिनः मदभिप्रायवशवर्तिनः शौटीर्यं वाय तद्युक्तम् एतद्वचो
योग्यमिति शेषः । इदानीं मारीचो ऽसि स्वप्रकृतिं प्राप्तो ऽसि । पूर्वमन्यो
हि राक्षसस्तदाविष्ट इति शेषः  ॥  ३।४२।६  ॥   

  

खग आकाशगामी रथः  ॥  ३।४२।७  ॥   

  

शून्ये रामलक्ष्मणरहिते समये  ॥  ३।४२।८,९  ॥   

  

आश्रममण्डलान्मारिचाश्रममण्डलादित्यर्थः । पत्तननगरयोरराजधानीराजधानीत्वेन
भेदः । पत्तनशब्दो ऽर्धर्चादिः  ॥  ३।४२।१०१५  ॥   

  

मणिप्रवरशृङ्गाग्र इन्द्रनीलरत्नाकारशृङ्गाग्रः । मणिशब्दः केवल इन्द्रनीले
इति कविसमय इति कतकः । क्वचित्सिता क्वचिदसिता मुखस्याकृतिः शोभा यस्य सः ।
यदेवाह रक्तपद्मोत्पलेति । उत्पलं नीलोत्पलम् । इन्द्रनीलवदुत्पलवच्छ्रवः
श्रवणं यस्य सः  ॥  ३।४२।१६  ॥   

  

मधूकपुष्पसदृशपार्श्वद्वयः । कञ्जं पद्मं तत्किञ्जल्कसदृशवर्णः  ॥  ३।४२।१७
 ॥   

  

सुसंहतः श्लिष्टसन्धिबन्धः  ॥  ३।४२।१८,१९  ॥   

  

प्रज्वलयन्प्रदीपयन्  ॥  ३।४२।२०  ॥   

  

शाद्वलानि विचरन्भक्षयन्गच्छते गच्छति  ॥  ३।४२।२१  ॥   

  

चित्रमिति क्रियाविशेषणम् । विटपीनामिति दीर्घ आर्षश्छन्दोनुरोधात् ।
"भक्त्वादन्" इति पाठ आर्षो ऽनुनासिकलोपः  ॥  ३।४२।२२  ॥   

  

कदलीगृहं कदलीवाटिकाम् । कर्णिकारांस्तद्वनं च गत्वा त्यक्त्वा
सीतासन्दर्शनमपेक्ष्येतस्ततो मन्दगतिं समाश्रयन्विचचार विरराज च  ॥ 
३।४२।२३२५ ॥   

  

मृगयूथानि गच्छति, तत्पृष्ठतो गच्छतीत्यर्थः  ॥  ३।४२।२६,२७  ॥   

  

विनिष्पतन् प्रागल्भ्येन कुर्वन्नित्यर्थः  ॥  ३।४२।२८  ॥   

  

विद्रवन्ति अमृगत्वनिश्चयादिति शेषः  ॥  ३।४२।२९  ॥   

  

मृगवधे रतो ऽपि भावस्य राक्षसस्य सञ्छादनार्थं संस्पृशन्नपि मृगान्न
भक्षयति  ॥  ३।४२।३०  ॥   

  

अपचयो ग्रहणम् । अत्राशोकचूतकुसुमानामपचयोक्त्त्या शिशिरान्तकालो ऽयम् ।
"गन्धवान्सुरभिर्मांसो जातपुष्पफलद्रमुः" इति, "सन्तापयति सौमित्रे
शूरश्चैत्रवनानिलः, इति च पम्पातीरे रामोक्तेश्च । किञ्चाग्रे
द्वादशमासोत्तरं यद्येषा मां नाङ्गीकरोति तदैनां हन्मीति रावणप्रतिज्ञा ।
ततो हनुमद्दर्शनकाले च तं प्रति सीतावाक्यम् "वर्तते दशमो मासो द्वौ तु
शेषौ प्लवङ्गम, इति सङ्गच्छते । माघशुक्लाष्टम्यां हरणे हि
मार्गशुक्लाष्टम्यां ततो ऽर्वागेव वा दशमसमाप्त्या तस्य
वर्तमानत्वोक्तिरसंगतैव स्यात् । तच्छुक्लपक्षान्ते हनुमतस्तद्दर्शनात्  ॥ 
३।४२।३१  ॥   

  

अनर्हा वनवासस्येत्यनेन नगरवासः सूचितः  ॥  ३।४२।३२  ॥   

  

रूप्यं रजतम्, धातवो गैरिकाद्याः, तत्सदृशरोमयुक्तम्  ॥  ३।४२।३३३५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे द्विचत्वारिंशः सर्गः  ॥  ३।४२  ॥   

  


