+++
title = "०३१ रावण-मारीचसंवादः"
title_english = "031 Akampana s repot to Ravana"

+++


त्वरमाण इति । खरसङ्ग्रामात्पलायितः शूर्पणखागमनात्पूर्वमेव लङ्कां
प्रविश्येत्यर्थः । संपूर्णं दण्डकारण्यं जनस्थानपदवाच्यम् अतो
गोदावरीतीराद्गतो ऽपि जनस्थानाद्गत इत्युक्तः  ॥  ३।३१।१  ॥   

  

खरश्चेति । चेन दूषणत्रिशिरसोः संग्रहः । कथंचिदहमागतः केवलं प्रेक्षकतया
स्थितत्वाद्रामबाणाविषयीकृततयेत्याशयः  ॥  ३।३१।२,३  ॥   

  

भीमं सर्वलोकभयदं जनस्थानम् । परासुनेति क्रोधान्मुमूर्षुणेत्यर्थे
प्रयुक्तम् । गतिं स्थितिम्  ॥  ३।३१।४६  ॥   

  

निहन्तुं भङ्क्तुम् । आदित्यपावकौ उभावपि युगपदिति शेषः  ॥  ३।३१।७  ॥   

  

सन्दिग्धया सन्दिग्धाक्षरया । अभयमिति छेदः  ॥  ३।३१।८,९  ॥   

  

"वराङ्गरूपोपेतो यः सिंहसंहननो हि सः" इति कोशः  ॥  ३।३१।१०  ॥   

  

अतुल्यं केनापि तुलानर्हं बलं विक्रमश्च यस्य सः । स दूषणः खरश्च हत
इत्यन्वयः  ॥  ३।३१।११  ॥   

  

नागेन्द्रः सर्पश्रेष्ठः  ॥  ३।३१।१२  ॥   

  

स रामः सर्वामरसहितेन्द्रेण जनस्थानं कच्चिदुपागत इत्यन्वयः  ॥ 
३।३१।१३,१४ ॥   

  

परं धर्ममतिशयितं शौर्यम्  ॥  ३।३१।१५  ॥   

  

राकाशशिनिभानन इति । राका पूर्णिमा । "पूर्णे राका निशाकरे" इत्यमरः ।
पूर्णनिशाकरवदन इत्यर्थः  ॥  ३।३१।१६  ॥   

  

राजवरः राजराज इति यावत्  ॥  ३।३१।१७  ॥   

  

महात्मानो देवाः । नैवागता इति शेषः । रामेण तु न तु लक्ष्मणेनापीत्यर्थः
 ॥  ३।३१।१८  ॥   

  

भयात्पलायनाय येन मार्गेण गच्छन्ति राक्षसास्तेन तेन मार्गेणागत्याग्रतः
स्थितमेव रामं पश्यन्ति । अनेनानन्ताकारताप्रदर्शनेन
रामस्यापरिच्छिन्नशक्तित्वं च सूचितम्  ॥  ३।३१।१९२१  ॥   

  

बलं पराभिभवसामर्थ्यम् । पौरुषं महापुरुषकर्म । वृत्तं चरितम् । यथा यादृशं
तत्सर्वं शृण्वित्यर्थः  ॥  ३।३१।२२  ॥   

  

कुपितः कुपितो ऽन्तक इव संहारे प्रवृत्तो रामः पराक्रमेण ततो
निवर्तयितुमसाध्यः । ब्रह्मादिभिरपीति शेषः, परिहरेत्परावर्तयेत्, अनेन
कृष्णबलभद्रावतारस्यापि सूचनम्  ॥  ३।३१।२३  ॥   

  

नभो ऽप्यवसादयेत्तारारहितं कुर्यात्, त्रिविक्रमावतार इव ।
महीमभ्युद्धरेत्, यज्ञवराह इव । शक्यर्थे एते लिङः  ॥  ३।३१।२४  ॥   

  

वेलां मर्यादामाप्लावयेत् प्रलयकाल इव । समुद्रस्य वेगं विधमेत् । समुद्रे
सेतुबन्धनसामर्थ्यं दर्शितम् । वायुमित्युपलक्षणं भूतपञ्चकस्य  ॥  ३।३१।२५
 ॥   

  

संहृत्य पुनः स्रष्टुं शक्तः । अत्र पुनरपिशब्दाभ्यां सर्वसृष्टिसंहाराणां
तदधीनत्वमुक्तम् । अनेन जगत्स्थितिसंहारकर्तृत्वमस्य व्यङ्ग्यम् ।
अकम्पनस्यापि भगवत्प्रसादादेवं ज्ञानम्  ॥  ३।३१।२६  ॥   

  

लोकेन समूहेन सहितेनापीति शेषः  ॥  ३।३१।२७  ॥   

  

अपिना त्वयापि । एतेनेन्द्रजिन्निर्जितेन्द्रादिसाहाय्ये ऽपि तस्य जयो
ऽसुकर इति ध्वनितम् । ममेति मुखादिति शेषः  ॥  ३।३१।२८  ॥   

  

श्यामा यौवनमध्यस्था  ॥  ३।३१।२९  ॥   

  

कुतो भवेत् तुल्येति शेषः  ॥  ३।३१।३०  ॥   

  

तं रामं प्रमथ्य केनाप्युपायेनोच्चाट्येतीति यावत् । तस्य भार्यामपहर
बलात्कारेण हर  ॥  ३।३१।३१  ॥   

  

अरोचयतेष्टत्वेन ज्ञातवान् चिन्तयित्वा रामस्य सीतया सहानवस्थानोपायम्  ॥ 
३।३१।३२  ॥   

  

कल्यं प्रातः मान्तमव्ययम् । हृष्ट इति अकम्पनवाक्यं श्रुत्वा त्रेतामुखे
श्रीरामो ऽवतरिष्यतीति सनत्कुमारवाक्यस्मरणाद्धृष्टः । तदेतदुत्तररामायणे
स्पष्टम् । तत्र हि सनत्कुमारं प्रति विष्णुहस्तमृतानां का गतिरिति रावणेन
पृष्टे तेन हतानां तल्लोकप्राप्तिरिति सनत्कुमारवचः श्रुत्वा "एवं श्रुत्वा
महाबाहू राक्षसेन्द्रः प्रतापवान् । त्वया सह विरोधे ऽप्सुश्चिन्तयामास
राघव  ॥  एतदर्थं महाबाहो रावणेन दुरात्मना । सुता जनकराजस्य हृता रामं
महावने  ॥ " इत्युक्तमिति तीर्थः । उत्तमस्त्रीलाभो भविष्यतीति हृष्ट
इत्यर्थ उचितः । श्रुतस्यापि तस्यार्थस्य नामसत्वेन विस्मरणात् । ते पद्ये
तु न यथाश्रुतार्थे वक्ष्यमाणविष्णुपुराणविरोधात् । किं तु श्रीरामस्य
स्वमृत्योरवतारं श्रुत्वा त्वया सह मृत्युविघातकविरोधेच्छुस्तां हृतवान् ।
तद्वियोगे तव मरणमित्याशयेनेति तयोरर्थ इत्यन्ये । वस्तुतस्त्वेतेषां
श्लोकानां तद्वतां सर्गाणां च प्रक्षिप्तत्वान्न ते प्रमाणभूताः । अत एव ते
सर्गाः कतकादिभिस्तीर्थेन च न व्याख्याताः। एतेन "एतदर्थं महाबाहो रावणेन
दुरात्मना । विज्ञायापहृता सीता त्वत्तो मरणकाङ्क्षया  ॥   

" इति तत्र पाठो दृश्यते तत्र च त्वदुक्तार्थासंभव इत्यपास्तम्  ॥ 
३।३१।३३,३४  ॥   

  

चञ्चूर्यमाणो भृशं चरन् । जलदसदृशं गगनं चन्द्रसदृशो रथः  ॥  ३।३१।३५  ॥   

  

मारीचाश्रमम् । पूर्वं रामनिरस्तस्य दुःखात्तपःप्रवृत्तेरेवमुक्तिः ।
ताटकेयं ताटकापत्यम्  ॥  ३।३१।३६  ॥   

  

अर्थोपहितया किं प्रयोजनमत्रागमनमिति प्रयोजनयुक्तया  ॥  ३।३१।३७  ॥   

  

कच्चित्सुकुशलमिति सामान्यप्रश्नः । लोकानां राक्षसलोकानाम् आशङ्के भयमिति
शेषः । नाधिजाने क्षेममिति शेषः । यतस्त्वमेकाकी तूर्णमागतः  ॥  ३।३१।३८,३९
 ॥   

  

आरक्षः सभाजस्थानं जनस्थानाख्यम् । आरक्षो ऽन्तपालः खरादिरत्यर्थ इत्यन्ये
 ॥  ३।३१।४०,४१  ॥   

  

सा सीता केनाख्याता हर्तव्यत्वेन कथिता । येन कथिता स मित्ररूपस्ते शत्रुः
। त्वया दानादिना नन्दितः को न नन्दति । "निन्दितः" इति पाठे निन्दितो
ऽवमानितः कस्त्वां न नन्दति न सन्तुष्यति । क्रुध्यतीति यावत् । त्वया
तिरस्कृतस्तावकमैश्वर्यमसहमानः संस्त्वया सह कृत्रिममित्रभावं प्राप्तः
संस्तवेदृशीं बुद्धिमुपदिशतीति भावः  ॥  ३।३१।४२  ॥   

  

सीतामिहानयेति को ब्रवीति तं ब्रवीहि । ईडार्षः । शृङ्गमोन्नत्यम्  ॥ 
३।३१।४३ ॥   

  

स च शत्रुरसंशयमित्यत्र हेतुमाह आशीविषेत्यादि च । यस्मात्त्वया
प्रयोज्येनाशीविषमुखाद्दंष्ट्रामुद्धर्तुमुद्धारयितुमिच्छति  ॥  ३।३१।४४
 ॥   

  

केन शत्रुणानेन कर्मणा एतत्कर्मोपदेशेन कापथं नाशमार्गमिति यावत् ।
प्रहृतम् वृथैव दुःखमुत्पादितमित्यर्थः  ॥  ३।३१।४५  ॥   

  

राघवरूपौ गन्धहस्ती । यस्य गन्धं समाघ्रायान्ये गजाः पलायन्ते स गन्धहस्ती
मत्तगज उदीक्षितुमपीह देशे काले न युक्तः, किं पुनर्योद्धुमित्यर्थः ।
विशुद्धवंशे ऽभिजनो ऽभिजननमेवाग्रहस्तः शुण्डाग्रं यस्य । तेजः प्रताप एव
मदो यस्य सः । संस्थितौ समीचीनावस्थानौ दोषौ बाहू एव विषाणे दन्तौ यस्य  ॥ 
३।३१।४६  ॥   

  

रणान्तःस्थितिरूपा रणमध्यावस्थानरूपाः सन्धयो बालाश्च यस्य । विदग्धरक्षसां
रणचतुराणां राक्षसमृगाणां हन्ता । शररूपैरङ्गैः पूर्णः  ॥  ३।३१।४७  ॥   

  

चाप एवापहारः प्राणिप्राणापहारको ग्राहो यस्मिन् । भुजयोः
शरग्रहणसन्धानमोक्षविषयो वेग एव पङ्को यस्मिन्दुस्तरत्वात्तत्र । शरा
एवोर्मिमालास्तरङ्गा यस्मिन् । सुमहानाहव एव ओघो जलं यस्य तस्मिन् । राम एव
पातालं पातालप्रविष्टमहार्णवस्तस्य मुखे वडवामुखरूपे । प्रस्कन्दितुं
पतितुम्  ॥  ३।३१।४८५०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे एकत्रिंशः सर्गः  ॥  ३।३१  ॥   

  


