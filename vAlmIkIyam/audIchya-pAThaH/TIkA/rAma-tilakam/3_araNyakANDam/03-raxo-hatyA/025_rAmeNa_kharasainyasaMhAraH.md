+++
title = "०२५ रामेण खरसैन्यसंहारः"
title_english = "025 Rama s war with Khara s demons"

+++


उकारान्तो ऽपि धनुःशब्दो धनुर्वाचकः अवष्टब्धमवलम्बितं धनुर्येन तम्  ॥ 
३।२५।१ ॥   

  

रामस्याभिमुखं रथश्चोद्यतामिति सूतमचोदयत्  ॥  ३।२५।२,३  ॥   

  

सचिवाः श्येनगाम्यादयः  ॥  ३।२५।४  ॥   

  

लोहिताङ्गो भौमः स इव क्रोधेनास्यापि रक्ताङ्गत्वात्  ॥  ३।२५।५  ॥   

  

अर्दयित्वा ऽर्दयित्वेव  ॥  ३।२५।६८  ॥   

  

बलाहका मेघाः  ॥  ३।२५।९११  ॥   

  

तिथिषु प्रदोषतिथिषु । पारिषदां नुडभाव आर्षः  ॥  ३।२५।१२  ॥   

  

प्रतिजग्राह तानि शस्त्राणि स्वशरैरवरुरोघ । नद्योघा नदीप्रवाहाः  ॥ 
३।२५।१३ ॥   

  

वज्रैरिव महाचल इत्यनेन लेशतो ऽपि व्यथाभावः । स विद्धः अनेन द्रष्टृ़णां
किञ्चिद्घृणित्वं सूचयति । आदिग्ध आलिप्तः  ॥  ३।२५।१४  ॥   

  

अत एव देवादयो विषेदुः  ॥  ३।२५।१५,१६  ॥   

  

दुरावारानशक्यनिवारणान् दुर्विषहान् अतिपीडाजनकानिति यावत्  ॥  ३।२५।१७ ॥   

  

कङ्कपत्रांस्तद्युतशरान् लीलयेति
युगपत्सकलप्रपञ्चसंहारस्वरूपस्यैतावन्मात्रं लीलैवेति नाश्चर्यायेति भावः
 ॥  ३।२५।१८  ॥   

  

रुधिराप्लुतास्तत्सिक्ताः  ॥  ३।२५।१९  ॥   

  

अत एव दीप्ताग्निसमतेजसः चापमण्डलात् सन्धानमोचनशैघ्यान्मण्डलाकारता चापस्य
 ॥  ३।२५।२०  ॥   

  

चर्माणि फलकान्  ॥  ३।२५।२१  ॥   

  

सहस्ताभरणान्साङ्गदान्  ॥  ३।२५।२२,२३  ॥   

  

छेदभेदौ द्वैधीभावविदारणरूपौ । पदातीन्हत्वा यमगृहेमप्रापयदित्यन्वयः  ॥ 
३।२५।२४  ॥   

  

नालीका मुखमात्रायःसंयुक्ताः, नाराचाः सर्वत आयसाः, विकर्णिनो ऽग्राङ्कुशा
उद्धारे प्राणहराः  ॥  ३।२५।२५२७  ॥   

  

आवार्य वारितानि कृत्वा  ॥  ३।२५।२८  ॥   

  

सुपर्णवातेन गरुडपक्षवातेनामृतहरणयुद्धे विक्षिप्ता भग्नोः पादपा
नन्दनस्थाः कल्पवृक्षादयो यथा तद्वत् ।
समग्रालङ्कारयुतशरीरत्वाद्रक्षस्तनुनां कल्पवृक्षादिसाम्यमिति कतकः  ॥ 
३।२५।२९  ॥   

  

अवशिष्टा हतावशिष्टाः  ॥  ३।२५।३०  ॥   

  

तान्सर्वाञ्शरणार्थिनः क्रुद्धं रामं क्रुद्धो ऽन्तक इवाभ्यधावत्  ॥ 
३।२५।३१  ॥   

  

दूषणाश्रयेण दूषणाश्रयबलेन निर्भयाः  ॥  ३।२५।३२३५  ॥   

  

ततः सर्वा दिशः प्रदिशश्चावृता दृष्ट्वा स रामो भैरवं नादं कृत्वा सर्वतः
प्राप्तै राक्षसैः शरवर्षाभिः शरवृष्टिभिरावृतः कालोचितं परमभास्वरं
गान्धर्वमस्त्रं राक्षसेषु राक्षसविषये समयोजयत् । धनुषीत्यर्थः  ॥ 
३।२५।३६३८  ॥   

  

नाददानमिति । अतिशैघ्यवशाच्छरग्रहणमोचने न पश्यन्ति, किं तु विकर्षमाणमेव
धनुः पश्यन्ति  ॥  ३।२५।३९  ॥   

  

दिवाकरसहितमाकाशं कर्म शरान्धकारं कर्तृं आवृणोत् । अन्धकारो ऽस्त्रियाम् ।
प्रक्षिपन्निव भूयो भूयः प्रक्षिपन्नेवेत्यर्थः । इवशब्द एवार्थे  ॥ 
३।२५।४०  ॥   

  

विकीर्णा कृताच्छादना । "विस्तीर्णा" इति पाठे ऽप्ययमेवार्थः  ॥  ३।२५।४१
 ॥   

  

निहताः सद्योहताः, पतिताः पातानन्तरं मृताः, क्षीणाः कण्ठगतप्राणाः ।
छिन्नभिन्नौ व्याख्यातौ  ॥  ३।२५।४२  ॥   

  

विभूषणैरुपलक्षिताः राक्षसा इति शेषः  ॥  ३।२५।४३,४४  ॥   

  

विच्छिन्नैर्विशेषतश्छिन्नैश्चामरादिभिर्विशेषतश्छिन्नैः
शूलपट्टिशैश्चेत्यर्थः  ॥  ३।२५।४५  ॥   

  

रामं चलितुं रामं प्रति संमुखं गन्तुम्  ॥  ३।२५।४६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे पञ्चविंशः सर्गः  ॥  ३।२५  ॥   

  


