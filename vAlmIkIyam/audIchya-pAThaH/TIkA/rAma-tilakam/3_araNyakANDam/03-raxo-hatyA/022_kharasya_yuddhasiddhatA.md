+++
title = "०२२ खरस्य युद्धसिद्धता"
title_english = "022 Khara s army marches to Rama"

+++


आधर्षितः कोपादवमानितः । खरस्तीक्ष्णगुणः खरतरं तीक्ष्णतरम्  ॥  ३।२२।१  ॥   

  

तवापमानेत्यस्य त्वत्कृतापमानेत्यर्थः । धारयितुम् आत्मनीति शेषः । ममेति
मयेत्यर्थे संबन्धे षष्ठी । लवणाम्भ इवोल्बणम् व्रण इति शेषः । व्रणे
निक्षिप्तं लवणयुक्तमम्भ इव धारयितुं न शक्यत इत्यर्थ इति तीर्थः ।
लवणाम्भो लवणसमुद्राम्भ इवेत्यर्थ इति कतकः  ॥  ३।२२।२  ॥   

  

आत्मदुश्चिरितैस्त्वद्विरूपकरणरूपैः स्वयं हत एव
मद्दर्शनात्प्राणान्मोक्ष्यते तं रामं न गणये इत्यन्वयः ।
वीर्यात्स्वपराक्रमात्  ॥  ३।२२।३  ॥   

  

संभ्रमो भयम्  ॥  ३।२२।४  ॥   

  

परश्वधहतस्येति । परश्वधस्तस्य मुख्यमायुधमित्यनेन ज्ञायते । रुधिरं
रक्तम्, रक्तवर्णमित्यर्थः  ॥  ३।२२।५  ॥   

  

मौर्ख्यादव्यवस्थितचित्ततालक्षणात् । पुनः प्रशशंस, च, त्वत्समो वीरो
नास्तीत्येवमादि  ॥  ३।२२।६  ॥   

  

तदेवाह तयेति  ॥  ३।२२।७  ॥   

  

यानि लोकानां प्राणिनां हिंसैवासाधारण्येन विहारः क्रीडा, येषां रक्षसां
चतुर्दश सहस्राणि वर्तन्ते, तेषां सर्वोद्योगं सर्वप्रकारेणोद्योगं
चतुरङ्गबलोपेततया सर्वायुधसामग्रीसमेततया चोद्योगं कारय  ॥  ३।२२।८१०  ॥   

  

पौलस्त्यानां राक्षसानामग्रे रामस्य वधार्थं निर्यातुमिच्छामीत्यन्वयः  ॥ 
३।२२।११ ॥   

  

शबलैश्चित्रवर्णैः आचचक्षे उपस्थितमिति शेषः  ॥  ३।२२।१२  ॥   

  

वैदूर्यमयौ कूबरौ युगन्धरौ यस्य तम् असंबाधं विशालम्  ॥  ३।२२।१३  ॥   

  

माङ्गल्यैर्मङ्गलमलङ्कारस्तत्प्रयोजनैः । काञ्चनैरिति मत्स्यादिसर्वान्वयि
 ॥  ३।२२।१४  ॥   

  

किंकिणी क्षुद्रघण्टिका । अमर्षात्क्रोधात्  ॥  ३।२२।१५  ॥   

  

तन्महत्सैन्यं प्रेक्ष्य तत्प्रतिनिर्यातेत्यब्रवीत् । दूषणः
दूषणश्चेत्यर्थः  ॥  ३।२२।१६ ॥   

  

तत उभयनियोगानन्तरं राक्षसं रक्षसामिदम्  ॥  ३।२२।१७  ॥   

  

मुद्गरादय आयुधविशेषाः । वज्रैर्वज्राकारैरष्टास्रैरायुधैः  ॥  ३।२२।१८२०
 ॥   

  

खरस्य रथो ऽपि सेनास्थानात्किञ्चिदनन्तरं सर्वसेनानिर्याणं किञ्चित्कालं
प्रतीक्ष्य जगामेत्यर्थः  ॥  ३।२२।२१  ॥   

  

मतमाज्ञायाभीष्टं ज्ञात्वा  ॥  ३।२२।२२  ॥   

  

सञ्चोदित इत्यादि श्लोकद्वयं कतकसङ्ख्यारीत्या प्रक्षिप्तम्  ॥  ३।२२।२३,२४
 ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे द्वाविंशः सर्गः  ॥  ३।२२  ॥   

  


