+++
title = "०२७ त्रिशिरो वधः"
title_english = "027 Elimination of Trishira"

+++


खरमिति । संनिपत्य त्वरया तत्समीपमागम्य  ॥  ३।२७।१  ॥   

  

विनिपातितं मयेति शेषः  ॥  ३।२७।२  ॥   

  

आलभे स्पृशामि । यथा वधिष्यामि तथा प्रयतिष्ये इति शेषः । सर्वरक्षसां
वधार्हं सर्वरक्षसां वध्यमित्यर्थः  ॥  ३।२७।३  ॥   

  

"अहं वा समरे" इति पाठे मृत्युरित्यस्यास्येति शेषः । "रणोत्साहात्" इति
पाठे ततो मनो निवर्त्येत्यर्थः । प्राश्निको मध्यस्थः
उभययुद्धसाक्षीत्यर्थः  ॥  ३।२७।४  ॥   

  

संयुगाय संयुगं कर्तुम्  ॥  ३।२७।५  ॥   

  

मृत्युलोभान्मृत्युकृतयुद्धलोभात् । मृत्युसमये रक्षःप्रकृतिविपर्ययात्तस्य
भगवत्तत्त्वं ज्ञात्वा तद्धस्तमृत्युलोभादित्यर्थश्च । युध्य युद्धं
कुरुष्व । अनुज्ञातः खरेणेति शेषः  ॥  ३।२७।६,७  ॥   

  

जलार्द्रस्येति । अनेन नादवैपरीत्येन मृत्युसांनिध्यं सूचितम्  ॥  ३।२७।८११
 ॥   

  

अहो इत्यादि व्यङ्ग्योक्तिः । पुष्पैरिव परिक्षत इत्यनेन त्वगपि न
विद्धेत्याशयः  ॥  ३।२७।१२,१३  ॥   

  

वाजिनस्तुरगान् वेगवतो ऽश्वानित्यर्थः  ॥  ३।२७।१४,१५  ॥   

  

हतरथाद्धतहयसारथिकाद्रथात्  ॥  ३।२७।१६  ॥   

  

जडः आयुधपरिग्रह इति शेषः  ॥  ३।२७।१७,१८  ॥   

  

पूर्वं पतितैः शिरोभिरुपलक्षितः पश्चान्न्यपतत् । "चतुर्दश सहस्राणि मम
चित्तानुवर्तिनाम्" इति सेनोद्योगे खरोक्तेश्चतुर्दश सहस्राणि हतानि
खरत्रिशिरसावेवावशिष्टाविति पूर्वसर्गान्ते उक्तेर्हतशेषान्निवर्त्येति
अत्रत्योक्तेश्चतुर्दशसहस्रं यूथपा अत्रेति ज्ञायते । हतशेषा इति तु
खरीयमूलबलाभिप्रायं बोध्यम्  ॥  ३।२७।१९२१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे सप्तविंशः सर्गः  ॥  ३।२७  ॥   

  


