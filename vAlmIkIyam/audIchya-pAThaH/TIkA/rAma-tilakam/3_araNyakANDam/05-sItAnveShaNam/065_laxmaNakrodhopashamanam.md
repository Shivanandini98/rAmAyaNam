+++
title = "०६५ लक्ष्मणक्रोधोपशमनम्"
title_english = "065 Lakshmana pacifies Rama s fury"

+++


अभवे नाशे युक्तमुद्युक्तम् सांवर्तकं प्रलयकालिकम्  ॥  ३।६५।१  ॥   

  

हरं कालाग्निरुद्रम्  ॥  ३।६५।२  ॥   

  

अदृष्टपूर्वं पूर्वमेवं कदाप्यदृष्टसंहारशक्त्यावेशं संक्रुद्धं रामं
दृष्ट्वा राममब्रवीदिति रामपदद्वयसंबन्धः । मुखपरिशोषो लोकविनाशभयेन  ॥ 
३।६५।३  ॥   

  

प्रकृतिं सर्वभूतहितत्वरूपाम्  ॥  ३।६५।४  ॥   

  

एतच्च उक्तचतुष्टयं च अनुत्तमं यशश्च त्वयि नियतमित्यर्थः  ॥  ३।६५।५  ॥   

  

एकस्यापराध इति कथं ज्ञायते तत्राह--नन्विति । ननु जानाम्येक एवापराद्ध इति
कुतस्तत्राह--कस्यचिदेव न केषांचिदित्यर्थः । सायुधपरिकरो भग्न इत्यन्वयः
 ॥  ३।६५।६  ॥   

  

स केन भग्नः केन हेतुनेत्येतत्तु न जानामीति शेषः ।
खुरनेमिक्षतत्वादिविशिष्टो ऽयं देशो निर्वृत्तसंग्रामो दृश्यते इति शेषः ।
एवंभूतैर्हेतुभिरयं विमर्दः संग्राम एकस्य रथिकस्य केनचित्सह न तु
द्वयोरधिकयोरिति शेषः  ॥  ३।६५।७,८  ॥   

  

तदेवाह--नहीति । वृत्तं भूवि कृतचिह्नमत एकस्य कृते लोकनाशो न युक्तः  ॥ 
३।६५।९  ॥   

  

युक्तदण्डा यथापराधदण्डाः । मृदवो ऽकठिनाः  ॥  ३।६५।१०  ॥   

  

किंच यदि त्वद्दारप्रणाशो लोककर्तृको लोकानुमतो वा स्यात्तद्युक्तं
तन्नाशनम् । नैवमस्तीत्याह--को न्विति  ॥  ३।६५।११  ॥   

  

सहिदादयस्ते विप्रियं कर्तुं नालं न समर्था न स्पृहावन्तो वा दीक्षितस्य
यजमानस्य साधवो ज्ञानसंपन्ना ऋत्विगादयो यथा विप्रियं शापादि दातु व्याङ्गं
वा कर्म कर्तुमसमर्थास्तद्वत्  ॥  ३।६५।१२  ॥   

  

मद्दिवतीयो ऽहं द्वितीयः सहायो यस्य सः । समुद्रादिस्थाश्रमेषु विचयनार्थं
परमर्षिभिः सहायैरित्युक्तम्  ॥  ३।६५।१३,१४  ॥   

  

यद्यस्मद्विचयनेनाशक्यां तत्प्राप्तिः स्यात् ततः परं देवाः सर्वज्ञा यदि
ते पत्नीं प्रत्नीवार्तां न दास्यन्ति ततः पश्चात्प्राप्तकालं चतुर्थोपायं
दण्डं तेषु करिष्यसि  ॥  ३।६५।१५  ॥   

  

शीलं सुचरित्रम् साम साधुवादः विनयः प्रश्रयः नयो नीतिः  ॥  ३।६५।१६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे पञ्चषष्टितमः सर्गः  ॥  ३।६५  ॥   

  


