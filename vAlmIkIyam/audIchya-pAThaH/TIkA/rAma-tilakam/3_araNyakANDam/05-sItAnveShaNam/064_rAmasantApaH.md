+++
title = "०६४ रामसन्तापः"
title_english = "064 Rama finds Seetha s flowers and jewelry"

+++



  

  

  
एवं शोककरणं चारद्वारा श्रवणेन रावणस्य मनुष्यत्वबुद्धिदार्ढ्यपूर्वकं
स्ववध्यत्वसंपादनायेति बोध्यम् । तदुक्त
ब्रह्माण्डपुराणे--ऽस्त्रीपुंमलानुषङ्गात्मा देहो नास्य विजायते । किं तु
निर्दोषचैतन्यं सुखनित्यां स्वकां तनुम्  ॥  प्रकाशयति सैवेयं
जनिर्विष्णोर्न चापरा । तथाप्यसुरमोहार्थं परेषां च क्वचित्क्वचित्  ॥ 
दुःखाज्ञानश्रमादींश्च दर्शयेच्छुद्धसद्गुणः । क्वव्रणादि क्व चाज्ञानं
स्वतन्त्राचिन्त्यसद्गुणे  ॥  मोक्षाभावाय तेषां तु दर्शयत्तानजो हरिः ।
कृष्णो ह्यत्यक्तदेहो ऽपि त्यक्तदेहस्य देहवत्  ॥  लोकानां दर्शयामास
स्वरूपसदृशाकृतिम्  ॥ ऽ इति । एतेन रावणस्येश्वरत्वबुद्धिप्रतिबन्धेन
मोक्षाभावोऽपि शोकफलमित्युक्तम् । एवं रावणद्वारा सीताहरणमपि
तत्पुण्यातिशयनाशेन वध्यतासंपादनाय । तथा च केदारखण्डे उक्ताख्यायिका--महता
तपसा लब्धबलो रावणस्तदधिकतपोबलं विना जेतुमशक्यो देवाश्च स्वयं तदधिकं तपः
कर्तुमक्षमा, अतस्तेषां कार्यमत्यन्तानुचितसीतानुरागमोहानुवृत्तिसंपादनेन
रावणस्य तपोवीर्यभ्रंशं संपाद्य कर्तव्यमिति लक्ष्म्या सह विचार्य तदर्थं
विष्णुः सीतया ब्रह्मविद्यया सहावतीर्ण इति  ॥   

३।६४।१,२  ॥   

लघुविक्रमो ऽविलम्बितपादन्यासः तीर्थवर्तामवतारवतीं पुण्योदकवती च  ॥ 
३।६४।३  ॥   

  

न शृणोति मे वाक्यमिति शेषः । क्लेशनाशिनी सति दर्शन इति भावः  ॥  ३।६४।४
 ॥   

  

तं देशम्  ॥  ३।६४।५  ॥   

  

तां गोदावरीम्  ॥  ३।६४।६  ॥   

  

भूतान्युत रूपेश पृच्छयमानानि राक्षसेन्द्रेण हृतां ज्ञात्वापि
रक्षोभयाद्रामाय न शशंसुः । तथा गोदावरी च न शशंसेत्यर्थः  ॥  ३।६४।७  ॥   

  

तथाभूतैरस्मै सीतां शंसेति प्रचोदितापि गोदावरीं पृष्टापि नावदत्  ॥  ३।६४।८
 ॥   

  

तत्र हेतुःरावणस्येति  ॥  ३।६४।९  ॥   

  

नद्या सीतामशंसन्त्या रामः सीतादर्शने निराशः कृतः । इयं गोदावरी
विव्यदेवता न ब्रूते, अतस्तद्दर्शनं दुर्लभमिति निराशो ऽभूत्  ॥  ३।६४।१०
 ॥   

  

तदेवाहएषेति  ॥  ३।६४।१११३  ॥   

  

मन्दाकिनी काचिन्नदी । प्रस्रवणस्त दाख्यो गिरिः  ॥  ३।६४।१४  ॥   

  

सर्वाण्यनुचरिष्याम्यनुचरवत्सेविष्यामि  ॥  ३।६४।१५  ॥   

  

एषामिङ्गितानि तथोपलक्षये यथा वक्तुकामा इवेमे इत्यर्थः  ॥  ३।६४।१६  ॥   

  

निरीक्षन्मृगचेष्टाज्ञानाय सूक्ष्मदृष्टिं कुर्वन् । एवमुक्ता एवं पृष्टाः
 ॥  ३।६४।१७  ॥   

  

नभःस्थलं दर्शयन्तः उन्सुखतया ऽ ऽकाशचिलोकनेङ्गितनेत्यर्थः । ह्रियमाणा
सीता यां दिशमभ्यपद्यत  ॥  ३।६४।१८  ॥   

  

तेन मार्गेम दिङ्मार्गेण गच्छन्तो धावन्तो नराधिपं रामं निरीक्षन्ते ।
एवमिङ्गितं लक्ष्मणो ऽपश्यदित्याहयेनेति । येन हेतुना मार्गमाकाशमार्गं
पुनर्भूमौ गमनाय भूमिं च निरीक्षन्ते  ॥  ३।६४।१९  ॥   

  

पुनश्च मारगं दर्शयितुमिच्छन्तो लक्ष्मणेनोपलक्षितास्तेषामिङ्गितं लक्ष्मणो
लक्षयासेत्यर्थः । आकाशमाग्रेण गत्वा दक्षिणदिशि दूरे स्थापिता सीता
दक्षिणदिशि गच्छतेय्येवं तदिङ्गितं तेषां च वचनसर्वस्वभूतं स्वयं लक्षयामास
 ॥  ३।६४।२०  ॥   

  

ततो ज्ञात्वा भ्रातरमप्युवाचेत्यर्थः । आर्तवदार्तार्हम्  ॥  ३।६४।२१,२२
 ॥   

  

तस्यागमः तस्या आगम इत्यर्थः आर्षो दीर्घः ज्ञापकं वस्तु दृश्येतेत्यर्थः
 ॥  ३।६४।२३,२४  ॥   

  

पतितपुष्पमार्गं पतितपुष्पयुतं मार्गम्  ॥  ३।६४।२५  ॥   

  

अभिजानामि प्रत्यभिजानामि  ॥  ३।६४।२६  ॥   

  

अपिनद्धानि केशपाशे बद्धानि । अम्लानत्वेन रपिरपनयनेन वायुर्धारणेन वसुंधरा
मत्प्रियं गीतज्ञानरूपं प्रकुर्वन्तो रक्षन्तीति मन्ये  ॥  ३।६४।२७,२८  ॥   

  

मया विरहिता कच्चिद्रम्ये वनोद्देशे संर्वाङ्गसुन्दरी दृष्टा  ॥  ३।६४।२९
 ॥   

  

कुद्धस्तदधिष्ठातृदेवतोद्देशेन क्रोधः  ॥  ३।६४।३०  ॥   

  

हेमाङ्गीमित्यनेन लावण्यमुक्तम्  ॥  ३।६४।३१  ॥   

  

दर्शयन्निव वक्ष्यमाणालिङ्गद्वारा नादर्शयत् वाग्राहित्येन साक्षदिति शेषः
। राघवे तद्विषये  ॥  ३।६४।३२३४  ॥   

  

दिधक्षन्निव न तु वास्तवी दिधक्षेति भावः  ॥  ३।६४।३५  ॥   

  

निष्क्रान्तं प्रवृत्तविक्षेपम्, महदत्यायतविस्तृतम्  ॥  ३।६४।३६  ॥   

  

अनुसृप्ताया अनुगम्यमानायाः । जटायुयुद्धसमये सीताया रावणेन भूमौ विसृज्य
पुनर्ग्रहणादेवमुक्तिः । परिक्रान्तं परिवृतम् । एतत्सर्वं समीक्ष्य
भ्रातरं शशंसेत्यन्वयः  ॥  ३।६४।३७,३८  ॥   

  

कनकबिन्दवो भूषणावयवीभूतस्वर्मशकलानि । भूषणानामिति पूर्वान्वयि  ॥  ३।६४।३९
 ॥   

  

तप्तबिन्दुनिकाशैस्तपनीयबिन्दुसदृशैः क्षतजबिन्दुभी रुधिरबिन्दुभिः  ॥ 
३।६४।४०  ॥   

  

मन्ये इति । सीताया वा इमे रुधिरबिन्धवः सीतानिमित्तं
सुन्दोपसुन्दवद्युद्ध्यमानयो रक्षसोर्वेति विकल्पालंकारः श्लोकद्वयेनोक्तः
 ॥  ३।६४।४१४३  ॥   

  

वैढूर्यगुलिकाचितं वैढूर्यमण्यलंकृतम्  ॥  ३।६४।४४,४५  ॥   

  

काञ्चनोरश्छदाः काञ्चनमयतनुगणाः  ॥  ३।६४।४६  ॥   

  

समरे स्वामिप्रकाशको ध्वजो यत्र स समरध्वज इति रथविशेषणम् । तादृशो रथो
ऽपविद्धः परिवृत्य पातितो भग्नश्चेत्युत्तरेणान्वयः । केचित्तुध्वजोपविद्धो
ध्वस्तो रथो भग्न इत्यन्वयमाहुः  ॥  ३।६४।४७  ॥   

  

रथाक्षमात्राश्चतुःशताङ्गुलदीर्घा विशिखाफलभागा इत्यर्थः  ॥  ३।६४।४८  ॥   

  

निहताः परेण योधेन । शरावरौ तूणीरौ  ॥  ३।६४।४९  ॥   

  

प्रतोदस्तोत्रम् अभीषवः प्रग्रहाः कस्यापि राक्षसपुरुषस्यैषा पदवी
पदसंचारमार्गः  ॥  ३।६४।५०  ॥   

  

अतो मम तै राक्षसैः सह एत्तन्निमित्तजं वैरं पूर्ववैराच्छतगुणं सत्तेषां
जीवितान्तकं जीवितस्यान्तकमन्तरूपं संपन्नं पश्य  ॥  ३।६४।५१  ॥   

  

एवं रक्षोभिः सीताविपत्तिं निश्चित्य धर्मं निन्दति--नेति । यतः सीतां
धर्मो न त्रायते । एवं च भक्षितायां हृतायां वा वैदेह्यां के हि लोके मम
प्रियं कर्तुं शक्ताः, न के ऽपि । धर्मासाध्ये तेषामकिंचित्करत्वादेति भावः
 ॥  ३।६४।५२,५३  ॥   

  

अथ पौरुषमेवावलम्बितुं तच्छेषतया कांचिल्लोकस्थितिमाह--कर्तारमिति ।
सर्वलोकस्योत्पत्तिस्थितिसंहारकर्तारमपि श्रुत्यादिप्रसिद्धं शूरं
त्रिपुरसंहारादिविषयकात्यन्तशौर्यवन्तं महेश्वरमपि करुणवेदिनं करुणं यथा
तथा वेदितुं शीलमस्य तम् । दयादृष्ट्या तूष्णीं
स्थितमज्ञानात्तद्वैभवाज्ञानादवमन्येरन् । किमयं कुपितो ऽपि करिष्यतीति न
गणयन्तीत्यर्थः  ॥  ३।६४।५४  ॥   

  

यदेवमतः--मृदुमिति । लोकहिते प्राणिसौख्यसंपादने युक्तं युक्तचित्तम् अत एव
मृदुस्वभावं दान्तं नानाप्रकारेण दुर्विषयप्रवृत्तिरहितेन्द्रियवर्गं मां
त्रिदशेश्वरा इन्द्रादयो निर्वीर्यं मन्यन्ते यतः सीतात्राणं न कृतवन्त
इत्यर्थः  ॥  ३।६४।५५  ॥   

  

तस्मात्पौरुषमेवावलम्बनीयमित्याहमामिति । गुणो ऽपि मार्दवादिर्मां प्राप्य
दोषो ऽनिष्टसाधनं वृत्त इति हेतोरेतं त्यक्त्वा पौरुषमवलम्बे । पश्य अद्य
मम तेज एव प्रकाशते । सर्वभूतानामभवाय नाशाय । शशिज्योत्स्नां संहृत्यैव
प्रलयकालोदितो महासूर्य इव । शशिज्योत्स्नातुल्यान्मामकान्गुणान्संहृत्यैव
रविवत्तेजो मदीयं प्रकाशते पश्येत्यन्वयः  ॥  ३।६४।५६,५७  ॥   

  

तदेव प्रपञ्चयति--नैवेति  ॥  ३।६४।५८  ॥   

  

पश्य अचिरादेवेति शेषः । त्रैलोक्यचारिणामसंपातं बाणावरणात्क्रियाराहित्यं
यथा भवति तथा करिष्यामि  ॥  ३।६४।५९  ॥   

  

संनिरुद्धप्रचारो ग्रहगणो यत्र तत्रैलोक्यम् । विप्रनष्टा अनलादिद्युतयो
यत्र तच्च तत्संवृतं तमसा संवृतमित्यर्थः  ॥  ३।६४।६०,६१  ॥   

  

कालकर्मणा कालसाध्यं कर्म नाशस्तेन । ऽकालधर्मणाऽ इति पाठे ऽपि तद्रूपेण
कालधर्मेणेत्यर्थः तत्पुरुषे ऽनिजार्षः  ॥  ३।६४।६२,६३  ॥   

  

अमर्यादं त्यक्तस्वस्वप्रकृत्यवस्थानम् जीवलोकेन दुरावरैर्दुर्निवारैः ।
दुरावरशब्दः खलन्तः  ॥  ३।६४।६४,६५  ॥   

  

देवादयो न भविष्यन्ति । प्रत्येकं सर्वे नशिष्यन्तीत्यर्थः  ॥  ३।६४।६६६८
 ॥   

  

तथारूपां यथापूर्वस्वभावाम् । अत्र न दास्यन्तीति पौनरुक्त्यं
क्रोधातिशयान्न दोषाय  ॥  ३।६४।६९७२  ॥   

  

निष्पीड्य दृढमुष्टिबन्धेन गृहीत्वा  ॥  ३।६४।७३,७४  ॥   

  

यथा जरादयो ऽनिवार्यास्तथाहमस्मात्कर्मणः केनापि वारयितुमशक्यः ।
विधिर्दैवम् ऽविधिर्विधाने दैवे ऽपिऽ इति कोशः  ॥  ३।६४।७५  ॥   

  

पुरे वेति । ्त्र पुरेत्यावर्तते । पुरेव पूर्वरूपसदृशरूपवतीं पुरा न
दिशन्ति न दास्यन्तीत्यर्थः । परिवर्तयामि नाशयामि । नन्वेवंविधः क्रोधः
कथमस्य किमर्थं चेति चेच्छृणु । मनुष्यदेहधारणेन तद्व्यवहारनटनमेवैतत् ।
किंच ईदृशदुःखकाले ऽस्य क्रोधाभावे रावणो मनुष्यबुद्धिं कुर्यात् । तथा च
तद्वधो शक्यः स्यादित्येतदर्थं च सः । मृत्युं मरणधर्मेण योजयामि इत्यादि
वचो ऽपि रावणवचोवदेव आरोपितक्रोधमूलकत्वात् । अत एव
शरैर्विधमिष्यामीत्युक्तिः । लक्ष्मणस्तु तत्त्वज्ञो ऽपि तद्वदेवातत्त्वज्ञ
इव तन्मायामोहितो वा प्रलयकालिकरौद्रशक्त्यावेशं संभाव्यानुनयति स्म
किंचास्य क्रोधस्यारोपित्वाभावे ऽद्य सीताया अलाभे सर्वजगत्परिवर्तनं
प्रतिज्ञाय कथं लक्ष्मणप्रार्थनयापि तामन्यथयेत् । अन्यथा कैकेय्यग्रे
कृतां वनवासप्रतिज्ञां कथं कौसल्यावचसा न त्यक्तवान् । तस्मात्सा यथार्था,
इयं तु आरोपितेत्येव सारम् । अनेन व्यवहारेण क्रोधादकाले कृताया अयुक्ताया
अपि प्रतिज्ञाया अपालने ऽत्यन्तदोषाभाव इत्यपि सूचितम्  ॥  ३।६४।७६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे चतुःषष्टितमः सर्गः  ॥  ३।६४  ॥   

  


