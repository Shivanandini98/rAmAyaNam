+++
title = "०६६ रामसमाश्वासनम्"
title_english = "066 Lakshmana s advisory words to Rama"

+++


एवं क्रोधमुपशमप्य सहजप्रकृतिपाप्तये बोधयति लक्ष्मणो रामम्--तमिति ।
परिद्यूनं क्षीणमचेतसमस्वस्थचित्तमिव  ॥  ३।६६।१  ॥   

  

मुहूर्तादिव मुहूर्तादेव  ॥  ३।६६।२  ॥   

  

बोधनप्रकारः--महतेत्यादि । तपसा पुत्रकामनया कृतेन व्रतादिना कर्मणा
ऋष्यशृङ्गानयनपूर्वकमहायागेन  ॥  ३।६६।३  ॥   

  

भरतस्य मुखादिति शेषः । यथा यथावच्छ्रुतम्  ॥  ३।६६।४  ॥   

  

इतरः क इति । ऽयद्यदाचरति श्रेष्टस्तत्तद्देवतरो जनःऽ इत्युक्तेः ।
ऽमर्त्यावतारस्त्विह मर्त्यशिक्षणम्ऽ इति भागवतोक्तरीत्या लोकशिक्षणार्थमपि
त्वदवतारादिति भावः  ॥  ३।६६।५  ॥   

  

आश्वसिहीति " न ह वै शरीरस्य सतः प्रियाप्रिययोरपहतिरस्ति " इति श्रुतेः  ॥ 
३।६६।६  ॥   

  

तदेव विवृणोति--लोकेति । एष औपाधिकदुःखसंबन्धो लोकस्य शरीरिणः स्वभाव एव ।
तदेवाह--ययातिरिति । अनयो ऽनयमूलं दुःखं तच्च स्वर्गाद्भंशरूपम् ।
समस्पृशदित्यनेनाचिरस्थितिकस्पर्शमात्रार्थकेन पुनरविलम्बेनैव
दौहित्रप्रयुक्तमुखोत्तरकालिकदुःखनिवृत्तिरप्यस्य सूचिता  ॥  ३।६६।७  ॥   

  

यौ महर्षिर्यः पुनर्नः पितुः पुरोहितस्तस्य पुत्रशतं जज्ञे । अह्ना च
पुनर्विश्वामित्रेण हतम् । पूर्वं सुखोत्तरकालिकदुःखानन्तरं सुखं
व्यङ्ग्यतयोक्त्वा ऽत्र सुखानन्तरं दुःखमुक्तम् । एवं च महतामप्यवश्यं
जायमाने ईदृशे सुखे दुःखे च न हर्षशोकौ भवादृशस्योचिताविति भावः  ॥  ३।६६।८
 ॥   

  

चलनम् भूकम्पजं दुःखमित्यर्थः  ॥  ३।६६।९  ॥   

  

यौ धर्मौ परावरधर्मप्रवर्तकौ नेत्रौ जगतः संसारचक्रस्य कालपरिच्छेद्वारा
प्रवर्तकौ । अत एव यत्र सर्वं प्रतिष्ठितं तौ च ग्रहणं राहुग्रासदुःखं
प्राप्तौ  ॥  ३।६६।१०  ॥   

  

दैवस्य कर्मणो वशं न प्रमुञ्चन्तीत्यर्थः । किं पुनर्वक्तव्यं देहिनः
सर्वभूतानि देहवन्ति सर्वभूतानि न मुञ्चन्तीति पुंस्त्वमार्षम्  ॥  ३।६६।११
 ॥   

  

नयानयौ तन्मूलसुखदुःखे  ॥  ३।६६।१२,१३  ॥   

  

अनिर्विण्णदर्शना विषादरहितदर्शना विषादराहित्येन
कृत्याकृत्यतत्त्वज्ञानवन्तः  ॥  ३।६६।१४  ॥   

  

तत्त्वतः समनुचिन्तय युक्तायुक्तं कृत्याकृत्यं चेति शेषः । शुभाशुभे
कर्तव्याकर्तव्ये युक्तायुक्ते बुद्धियुक्ता जानन्ति तस्मात्त्वं बुद्ध्या
विचिन्तयेति शेषः  ॥  ३।६६।१५  ॥   

  

एवं दुःखमूलं प्राचीनं कर्म बुद्धा दुःख सोढव्यमेवेत्याह--अदृष्टेति ।
शास्त्रैकसमधिगम्यतया प्रत्यक्षेणादृष्टगुणदोषाणां धर्मत्वाधर्मत्वे
गुणदोषौ । आपाततो धर्मवद्भासमानानामधर्मत्वाद्वैपरीत्याच्च अध्रुवाणां
फलनाश्यानाम् । अनेन फलावश्यंभावः सूचितः । तादृशानां कर्मणां निष्पत्तिः
क्रियां तत्तत्पुरुषव्यापारमन्तरेण न भवति । स्वव्यापारेण कृतानां
तेषामिष्टं फलं सुखं चादनिष्टं च फलं वर्तते प्रवर्तत एव, न तु न प्रवर्तत
इति । अतः सोढव्यमेवेति भावः  ॥  ३।६६।१६  ॥   

  

इयं च बुद्धिस्त्वद्दत्तैव मे, अतस्तवोपदेशे किं सामर्थ्यमिति न
वाच्यमित्याह--मामिति । अकारणे क्रोधवशमापन्नमिति शेषः । बहुशोक्तवानिति
संधिरार्षः । अनुशिष्याच्छिक्षितुं शक्तः स्याद्बृहस्पतिरपि अन्यस्य का
गणनेत्यर्थः  ॥  ३।६६।१७  ॥   

  

देवैरपि दुरन्वयान्वेतुमनुगन्तुमशक्या । त्वज्ज्ञानपरिच्छेदो
देवानामप्यशक्य इति भावः । अनेनेश्वरता सूचिता । तथापि शोकेनान्तर्हितमिव
ते ज्ञानं संबोधयामित बोध्यामीव  ॥  ३।६६।१८  ॥   

  

दिव्यं देवोचितम् । मानुषं मनुष्योचितम् । एवमुभयविधपराक्रमाश्रयत्वमात्मनो
ऽवेक्ष्य । तत्राद्यः परशुरामविषयः, अन्त्यो रक्षोविषयः । एवं च
देवोचितपराक्रमस्यायं नावसर इति भावः  ॥  ३।६६।१९  ॥   

  

कृतेनानुष्ठितेन  ॥  ३।६६।२०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे षट्षष्टितमः सर्गः  ॥  ३।६६  ॥   

  


