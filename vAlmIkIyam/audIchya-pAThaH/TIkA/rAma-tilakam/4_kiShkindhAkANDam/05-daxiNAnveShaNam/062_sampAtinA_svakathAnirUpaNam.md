+++
title = "०६२ सम्पातिना स्वकथानिरूपणम्"
title_english = "062 Sampaati s legend contd"

+++


एवमिति  ॥  ४।६२।१  ॥   

  

पक्षप्रपक्षौ सूक्ष्मपक्षमहापक्षौ प्राणाः पुष्टप्राणाः । चक्षुषी
उद्भूतशक्तिके  ॥  ४।६२।२  ॥   

  

पुराणे नारदादिभिरुच्यमाने भविष्यरामचरितरूपे पुराणे श्रुत्वा विदितं तपसा
दृष्टं च  ॥  ४।६२।३  ॥   

  

किं तत्राह-- राजेत्यादि  ॥  ४।६२।४  ॥   

  

तस्मिन्नर्थे ऽरण्यगमनरूपे  ॥  ४।६२।५,६  ॥   

  

प्रलोभ्यन्ती प्रलोभ्यमाना  ॥  ४।६२।७  ॥   

  

परमान्नं पायसम् ज्ञात्वा निराहारतामिति शेषः । वासवो दास्यति
स्वपुरुषद्वारेति शेषः  ॥  ४।६२।८  ॥   

  

इन्द्रादिन्द्रपुरुषात्, न तु रावणपुरुषादिति
विज्ञायाभूतलस्पर्शित्वादिरूपैर्देवचिह्नैः राम आगत्यैनं हत्वा त्वां
नयिष्यति । संवत्सरतृप्तिकरमिदमन्नं भुक्त्वा देवकार्यसिद्धये मनुष्यभावं
धृतवत्या प्राणा धर्तव्याः । "देवैरपि मनुष्यभावे आहारं विना जीवितुं न
शक्यते" इत्यादिवचनैश्च निश्चित्येत्यर्थः । निर्वपिष्यति दास्यति । ननु
त्रेतायामस्थिप्राणवासस्योक्तत्वाज्जीवितुं शक्यत एवेति चेन्न, तथा सत्यपि
क्षीणतायां देहवैरूप्ये रावणस्यानुरागभङ्गेन तत्पुण्याक्षये तस्य वधो न
स्यादिति रूपलावण्याद्यहानाय तद्दानेनादोषात् । रावणस्य तु तथैव
रूपादिदर्शनेन मद्दत्ताहाराग्रहणे ऽपि वन्यफलादीन्याहारं करोतीति बुद्ध्या
तस्यां नामनुष्यत्वनिश्चयः । एतेनाहारं विना ऽपि पूर्वरूपादिसत्त्वज्ञानेन
तस्य तस्याममनुष्यत्वबुद्धौ तत्संबन्धाद्रामे ऽपि तत्त्वबुद्धौ रामतो
रावणवधो न स्यादित्यपास्तम्  ॥  ४।६२।९  ॥   

  

दानमन्त्रः-- यदीति । यदि जीवति तदाप्युपतिष्ठतु । कालान्तरे देवत्वं
गच्छतोः प्राप्नुवतोरप्युपतिष्ठत्विति शेषः  ॥  ४।६२।१०  ॥   

  

तत्र लङ्कायाम् । गन्तुमेष्यन्त्यागमिष्यन्ति इहेति शेषः  ॥  ४।६२।११  ॥   

  

न गन्तव्यम् इमं देशं विहायेति शेषः  ॥  ४।६२।१२  ॥   

  

उत्सहेयम् यदि त्वया देवकार्यायेह स्थातव्यं स्यादिति शेषः । पक्षवत्त्वे
हि चापल्याद्गन्तव्यमेवेतो ऽन्यत्र त्वयेति भावः  ॥  ४।६२।१३  ॥   

  

लोकानामेवेत्येव न, अपि तु तयोर्नृपपुत्रयोस्तत्कार्यं दूतानां
सीताबोधनरूपं त्वया ऽपि कार्यं तवापि कर्तुमर्हम् तवापि देवांशत्वेन
त्वद्धितमपि तदिति भावः । तत्कार्यस्य लोकसंबन्धित्वं दर्शयति--
ब्राह्मणानामिति । तत्कार्यमिति शेषः  ॥  ४।६२।१४  ॥   

  

इच्छाम्यहमिति । दृष्टतत्त्वार्थदर्शनो दृष्टं सिद्धं तत्त्वार्थदर्शनं
यस्य स महर्षिरेवं भाव्यर्थमब्रवीत्, अतो हेतोरहमपि भ्रातरौ रामलक्ष्मणौ
द्रष्टुमिच्छामि । यदि महर्षिरेवं मां प्रति नावक्ष्यत्तदा प्राणांश्चिरं
धारयितुं नेच्छे नैच्छम्, अपि तु कलेवरं त्यक्ष्ये इत्येवैच्छमित्यर्थ इति
कतकः । अन्ये तु-- निशाकरवाक्यमेवेदम्, अहंपदार्थो ऽपि स एवेत्याहुः  ॥ 
४।६२।१५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे द्विषष्टितमः सर्गः  ॥  ४।६२  ॥   

  


