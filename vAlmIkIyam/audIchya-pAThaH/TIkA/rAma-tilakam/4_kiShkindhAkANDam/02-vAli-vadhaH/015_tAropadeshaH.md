+++
title = "०१५ तारोपदेशः"
title_english = "015 Tara s advice"

+++


अथेति  ॥  ४।१५।१  ॥   

  

एकपदे तत्क्षणे । आपादितः संपादितः  ॥  ४।१५।२  ॥   

  

कनकप्रभस्य क्रोधादतिरक्तत्वे सहजप्रभानाशेनोपरक्तादित्योपमेयता,
एतदादीन्यासन्नमृत्युलक्षणानि  ॥  ४।१५।३  ॥   

  

उत्पतितपद्मेत्येकदेशे तन्त्रम् । उत्पतितैरुद्धतैः पद्मैरुत्पतिता नष्टा
पद्मकृतशोभा यस्य तादृशो मृणालसहितो ह्रद इव दंष्ट्रा मृणालस्थानीया  ॥ 
४।१५।४ ॥   

  

दुर्मर्षणं दुःसहम् । वेगेन युक्तैः पदन्यासैः  ॥  ४।१५।५  ॥   

  

त्रस्तसंभ्रान्ता । कर्मधारये पुंवत्त्वम् । त्रस्ता भीता संभ्रान्ता
क्षुभितचित्ता हितोदर्कं हितरूपोत्तरकालफलम्  ॥  ४।१५।६  ॥   

  

काल्यं प्रातःकाले शयनादुत्थितो मुक्तास्रजमिव त्यज क्रोधम्  ॥  ४।१५।७  ॥   

  

काल्यं प्रातःकाले सङ्ग्रामं कुरु । हे वीर यद्यपि सङ्ग्रामे
शत्रोर्बाहुल्यं त्वत्त आदिक्यं न विद्यते, नापि तव फल्गुता लघुता विद्यते,
अथापि सहसा हठात्तवाद्य निष्क्रामो निष्क्रमणं मम न रोचते । कुतस्तत्राह--
श्रूयतामिति  ॥  ४।१५।८,९  ॥   

  

पूर्वं क्रोधादापतितः सुग्रीवो युद्धाय त्वामाह्वयत, तदा ते त्वया निष्पत्य
निरस्तो हन्यमानश्च दिशो गतः  ॥  ४।१५।१०  ॥   

  

तस्य तथा निरस्तस्य पुनरेत्याह्वानं शङ्कां जनयत्येव  ॥  ४।१५।११  ॥   

  

कुतस्तत्राह दर्पश्चेति । दर्पो गर्वः । व्यवसायो युद्धविषयः । यादृशश्च
नर्दतो निनादस्य संरम्भो वृद्धिरेतदेतस्य कारणं नाल्पम् । अयं दर्पादिः
कारणविशेषपूर्वकः कार्यविशेषत्वादित्यनुमितम्  ॥  ४।१५।१२  ॥   

  

कारणविशेषं दर्शयति नेति । अवष्टब्धसहायः परिगृहीतसहायः सर्वथा
सहायसंबन्धमूलो ऽयं संरम्भ इति भावः  ॥  ४।१५।१३  ॥   

  

नन्विति तस्य बुद्धिः कुतस्तत्राह प्रकृत्येति । निपुणः उचितकृत्यनिष्पादने
समर्थस्तत्क्षमबुद्धिमांश्च । ननु सहायवन्तं वधिष्यामीति चेत्तत्राह--
अपरीक्षितशत्रुनाशकवीर्येण पुंसा सुग्रीवः सख्यं नेष्यति । अतस्तत्साहयभूतः
शङ्कनीय एव  ॥  ४।१५।१४  ॥   

  

न केवलं मदनुमित एवायमर्थः, किंतु शब्दप्रमाणादप्यवगत इत्याह पूर्वमेवेति ।
यन्मया पूर्वमङ्गदस्य कुमारस्य वचः श्रुतं तत्तव हितमद्य त्वां वक्ष्यामि
 ॥  ४।१५।१५ ॥   

  

तदेवाह अङ्गदस्त्विति । वनान्तं वनमध्यं या तस्मै चारैर्निवेदिता
प्रवृत्तिरासीत् । प्रवृत्तिः सुग्रीववृत्तान्तः । सा तेन मम कथिता  ॥ 
४।१५।१६,१७  ॥   

  

तत्र तयोर्मध्ये यस्तव भ्रातुः सहायो विख्यातः । हि यतः स परबलामर्दी ।
साधूनां निवासवृक्ष आश्रयः । आपन्नानां शरणागतानां गतिः शरणम्  ॥ 
४।१५।१८,१९ ॥   

  

आर्तानां शत्रुपीडितानाम् तन्नाशाय संश्रयः संश्रयार्हः । ज्ञानं
ब्रह्मज्ञानम् धर्मविषयं विज्ञानं शिल्पनैपुणं वा निदेशे निरत इत्यनेन
स्वराज्यमरक्षितवतः कुतः पररक्षणसामर्थ्यमित्यपास्तम्  ॥  ४।१५।२०  ॥   

  

तत्तस्मात्तेनोच्यमानगुणकेन रामेण तव विरोधो न क्षमो न युक्तः  ॥  ४।१५।२१
 ॥   

  

दुर्जयेनेत्याद्यर्धं पूर्वान्वयि । किञ्चिद्वक्ष्यमाणं त्वया ऽभ्यसूयितुं
नेच्छामि कथमियं मां प्रति वदतीति मदसूया न कर्तव्येत्यर्थः ।
आर्षत्वादसमानकर्तृत्वे ऽपि तुमुन्  ॥  ४।१५।२२,२३  ॥   

  

तेन बलीयसा रामेण  ॥  ४।१५।२४,२५  ॥   

  

तत्र तस्मिन्दूरदेशे वा सन्विद्यमानः, इहस्थस्त्वत्समीपस्थो वा भुवि न
पश्यामि तवेति शेषः  ॥  ४।१५।२६  ॥   

  

प्रत्यनन्तरं स्वाधीनम्  ॥  ४।१५।२७  ॥   

  

भ्रातृसौहृदमालम्ब्यैव तव गतिः नान्या गतिरस्तीत्यर्थः  ॥  ४।१५।२८  ॥   

  

यदि ते यदि त्वयेत्यर्थः  ॥  ४।१५।२९,३०  ॥   

  

तदा हीत्यादि कविवाक्यम्  ॥  ४।१५।३१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे पञ्चदशः सर्गः  ॥  ४।१५  ॥   

  


