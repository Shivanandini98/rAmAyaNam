+++
title = "०१८ रामेण वालिवधसमर्थनम्"
title_english = "018 Rama s elucidation of dharma to vali"

+++


प्रश्रितं प्रश्रयाभासोपेतम्, एवं धर्मार्थसहितत्वं चाभासरूपमेव । तत्र
"मामेव यदि पूर्वम्" इत्यादि हिताभासो ऽर्थाभासश्च । धर्माभासो राजहेत्यादि
। परुषत्वं तु मुख्यमेव । निहतेन विरुद्धेन  ॥  ४।१८।१,२  ॥   

  

धर्मार्थगुणसंपन्नमित्यब्रवीदिति क्रियाविशेषणम् । अधिक्षिप्तः परुषमुक्तः
 ॥  ४।१८।३  ॥   

  

लौकिकं समयं लोकाचारम्  ॥  ४।१८।४  ॥   

  

अविज्ञाने हेतुमाह-- अपृष्ट्वेति । आचार्यसंमतान्स्वस्वकुलाचारशिक्षकान् ।
वानरत्वादेवैतदभावः । वानरत्वप्रयुक्तचापल्यादेवं वादस्तवेत्यर्थः ।
इच्छस्यैषीः  ॥  ४।१८।५  ॥   

  

इयं भूमिरिक्ष्वाकूणां मनुना ऽस्मत्कुलकूटस्थेन दत्तेत्यर्थः । तथा
मृगादिपर्यन्तं निग्रहानुग्रहेष्वधिकारो ऽपि दत्त इति शेषः  ॥  ४।१८।६  ॥   

  

तां पितृपितामहादिक्रमागतां भुवम् । निग्रहानुग्रहे दुष्टशिष्टयोरिति शेषः
 ॥  ४।१८।७  ॥   

  

यथा दृष्टो ऽपरोक्षानुभवसिद्धः स राजा ऽस्मिन्काले सर्वभूमेरिति शेषः  ॥ 
४।१८।८ ॥   

  

ततः किं तत्राह-- तस्येति । धर्माय कृत आदेशो नियोगो येषां ते ।
धर्मसन्तानं धर्मवृद्धिम् । धर्मपदमधर्मनिवृत्तेरप्युपलक्षणम्  ॥  ४।१८।९
 ॥   

  

धर्मविप्रियं धर्मनाशं कश्चरेदाचरितुं शक्नुयात्  ॥  ४।१८।१०  ॥   

  

ते वयमिदानीन्तनमूलप्रभुभरताज्ञया मार्गविभ्रष्टं चिन्तयामो विचारयामः ।
"निगृह्णीमः" इति पाठान्तरम्  ॥  ४।१८।११  ॥   

  

ततः किं तत्राह-- त्वं तु कर्मणा चारित्रेण गर्हितो लोके निन्दितः, अत एव
संक्लिष्टः पीडितो धर्मो येन तादृशः । कामतन्त्रं कामरूपः पुरुषार्थः स एव
प्रधानो मुख्यो यस्य सः  ॥  ४।१८।१२  ॥   

  

तदुपपादयति ज्येष्ठ इति । विद्यां त्रय्यादिविद्याम् । धर्मे च पथि वर्तिनो
धर्ममार्गे वर्तो वर्तनं यस्य तस्य  ॥  ४।१८।१३  ॥   

  

अत्र चिन्तने । तथा धर्मो धर्मज्ञानमेव कारणम्  ॥  ४।१८।१४  ॥   

  

तच्च न सर्वेषां सुलभमित्याह सूक्ष्म इति । सतां सूक्ष्मो यो धर्मः स परा
सद्गुरूपदेशादिजा मा शोभा येषां तैरेव विज्ञेयः, अन्यैः परमत्यर्थमविज्ञेय
एव । किं चेश्वर एव तज्ज्ञ इत्याह हृदिस्थ इति । सर्वभूतानामात्मा
तत्त्वभूतो व्यापकश्च, अत एव सर्वप्राणिहृदिस्थः स सर्वभूतानां
सर्वप्राणिनां शुभाशुभं वेद । एवं चान्तर्यामित्वात्तव पापमहं जाने इति
व्यङ्ग्यमत्र  ॥  ४।१८।१५  ॥   

  

त्वं तु धर्मज्ञानप्रसक्तिहीन एवेत्याह चपल इति । जात्यन्धो जात्यन्धैरिव
चपलैरकृतात्मभिराचार्याशिक्षितैर्वानरैः सह मन्त्रयन्निश्चिन्वन्किं नु कथं
नु प्रेक्षसे ज्ञास्यसि, धर्ममिति शेषः । "रक्षसे नु किम्" इति पाठे
रक्षणीयप्रजाजातं किं नु रक्षसि, न किमपि । अतो धर्मभ्रष्टो
राजदण्ड्यस्त्वमिति भावः  ॥  ४।१८।१६  ॥   

  

अथ धर्मभ्रष्टत्वं व्यक्तमेव वक्तुमाह-- अहं त्विति । अस्य वचनस्य
चपलश्चपलैरिति वचनस्य व्यक्तताम् । व्यक्तो ऽर्थो ऽस्येत्यर्श आद्यजन्तं
व्यक्तपदम् । तद्भावो व्यक्तता तदर्थस्तं ब्रवीमि  ॥  ४।१८।१७  ॥   

  

पश्य युक्तमयुक्तं वेति चिन्तय । वर्तसि वर्तसे  ॥  ४।१८।१८  ॥   

  

ननु "भ्रातुर्ज्येष्ठस्य यो भार्यां जीवितो महिषीं प्रियाम् । धर्मेण मातरं
यस्तु स्वीकरोति जुगुप्सितः  ॥ " इत्यग्रे प्रायोपवेशसमयेऽङ्गदोक्तेः
सुग्रीवस्यापि ज्येष्ठभ्रातुः पितृसमस्य भार्यावमर्शनं तुल्यमित्यत आह--
अस्य त्वमिति । धरमाणस्य प्राणान्धारयत एव जीवतस्त्वया निश्चीयमानजीवनस्यैव
पत्न्यां तव स्नुषाभूतायां रुमायां यतो वर्तसे, अतस्त्वं स्पष्टं
पापकर्मकृत् । सुग्रीवस्तु तव जीवननिश्चयाभावात्त्वत्पत्न्यां तारायां
प्रागवर्तिष्ट अतः परं वर्त्स्यति च । किञ्च त्रैवर्णिकेष्वपि देवरस्य
मृतभ्रातृस्त्रियामपुत्रायां वृत्तिदर्शनात्तिर्यग्योनिषु तस्यां वृत्तिर्न
दोषः । तथावृत्तौ च मरणज्ञानमेव प्रयोजकं तिर्यक्ष्विति भगवदाशयः । अनेन
त्रैवर्णिकेतरस्त्रीणां मृतभर्तृकाणां तरुणीनां स्वजातीयपुरुषाङ्गीकारो
नाधर्म इति सूचितम् । दृश्यते च तथा व्यवहारः शूद्रादिजातौ । न च
मनुष्याधिकारस्य निषेधादिशास्त्रस्य कथं तिर्यक्षु प्रवृत्तिरिति वाच्यम् ।
तिर्यग्योनेरपि मनुष्यवद्राजादिव्यवहारदर्शनेन
मनुष्यतुल्यज्ञानवत्त्वादस्त्येवायं दोष इत्याशयात् । किञ्च
धर्मेऽनधिकारिणामपीन्द्रादीनां वृत्रवधादौ ब्रह्महत्यादिदोषस्मरणेन
निषेधेषु तदतिक्रमप्रायश्चित्तादौ च देवानामधिकारवदेषामप्यधिकारे बाधकाभावः
। किञ्च देवादीनां स्वयजनीयेन्द्रान्तराभावादनधिकार इति पूर्वमीमांसायां
निर्णीतम् । एवं च तदनपेक्षदानादिधर्मेषु ब्रह्मविद्यायां
चाधिकारोऽस्त्येवेत्युत्तरमीमांसायां स्पष्टम् । तद्वदीदृशानां ज्ञानवतां
तिरश्चामप्यधिकारे बाधकाभावः । किञ्च
सर्वदेवतावाचकपदानामन्तर्यामीश्वरवाचकत्वेन सर्वत्र देवानामधिकारोऽस्त्येव
। न च ब्राह्मणत्वाद्यभावात्तेषामनधिकारः, तेषामपि
क्षत्रियत्वाद्वैवस्वतमन्वादेरिव । अत एव चन्द्रवरुणादीनां यज्ञः स्मर्यते
पुराणेषु । तत्र तत्र कर्मण्यर्थवादतः
फलकल्पनवत्पुराणस्यार्थवादैस्तदधिकारस्यापि कल्पयितुं युक्तत्वात् । किञ्च
त्रैवर्णिकस्याधिकार इत्यत्र त्रैवर्णिकपदं वेदतदर्थज्ञानवत्परम् । अतो
देवादीनां तदधिकारः सिद्ध इति भगवतो व्यासवाल्मीकिप्रभृतीनां चाशयः ।
जैमिनेस्त्वेतदंशेऽज्ञानमेव । अत एव तद्दूरीकरणार्थं मार्कण्डेयेनात्मानं
प्रति धर्मान्पृच्छतो जैमिनेर्विन्ध्यारण्यवासितत्त्वज्ञपक्षिमुखेन
धर्मबोधनं कृतम् । तेन हि पक्षिणां ज्ञानानधिकार इति
स्वोक्तेस्तस्याविश्वासे जातेऽन्यत्रापि व्यासादिविरुद्धे स्वोक्तेऽर्थे
तस्याप्रामाण्यग्रहो भविष्यतीति तदाशय इत्यन्यत्र विस्तरः । अत एव
गृध्रराजस्य भगवता दाहादि कृतम्, अग्रे च संपातिना तद्भ्रात्रा
कारिष्यमाणमुदकदानादि नासंगतमिति दिक्  ॥   

४।१८।१९  ॥   

उपसंहरति-- तदिति । तस्माद्धर्माद्व्यतीतस्य धर्मभ्रष्टस्य । एवं चेदृशे
व्यवहारे प्राणान्तो दण्ड इति सूचितम्  ॥  ४।१८।२०  ॥   

  

लोकवृत्ताल्लोकव्यवहारमर्यादातो ऽपेयुषो ऽपगतवतः । दण्डादन्यत्र ततो
ऽन्यमित्यर्थः । केचित्तु-- अनेन तिर्यग्येनिव्यवहारमर्यादाप्येषैवेति
ध्वनितम् । दृश्यते च गृहे पाल्यमानेषु पारावतादिष्वन्यं स्वभार्यासहितं
दृष्टवत्सुपरस्परं युद्धम् । भार्याया बहुप्रकारताडनादिदण्ड इत्याहुः  ॥ 
४।१८।२१  ॥   

  

क्षत्रियो ऽहं, दण्डाधिकारीत्यर्थः । दण्डादन्यत्र निग्रहं न
पश्यामीत्युक्ते ऽर्थे स्मृतिं प्रमाणयति-- औरसीमिति  ॥  ४।१८।२२,२३  ॥   

  

गुरुर्महान्यो धर्मस्तं व्यतिक्रान्तं तत्प्रच्युतं निघ्नन्निति शेषः ।
प्राज्ञो विद्वान्धर्मेण पालयन् धर्मयुक्तमिति शेषः  ॥  ४।१८।२४  ॥   

  

भरतादेशावधिं कृत्वा भरतादेशं त्वदाज्ञामवधिं प्रमाणं कृत्वा । ननु भरतेन
रामं प्रत्याज्ञाया अकृतत्वान्मृषोक्तिरेषेति चेन्न, अस्मादेव
भगवद्वाक्यात्तथा भरतोक्तेरनुमानेनाक्षतेः । यद्वा राज्यमूलप्रभौ
पर्यवस्थिते सर्वेषां तदीयानां दण्ड्यदण्डनादावनुक्ता ऽपि तदाज्ञा
सिद्धैवेति न दोषः । अपि च स्वराज्ये भगवता भरतस्य पालनाज्ञायां
दत्तायामर्थात्स्वस्मिन्प्रधानराजपुरुषत्वसिद्धौ तदाज्ञार्थसिद्धैवेति न
दोषः  ॥  ४।१८।२५  ॥   

  

अथ कारणान्तरमपि वालिवधे दर्शयति-- सुग्रीवेणेति । लक्ष्मणेन यथा तथा
सुग्रीवेणापि मम सख्यमस्ति । यस्मात्ततः स सुग्रीवो दारराज्यनिमित्तं
स्वदारप्राप्त्यर्थं राज्यप्राप्त्यर्थं च मे मम निःश्रेयसकरो
मन्निःश्रेयसविषये कृतप्रतिज्ञः  ॥  ४।१८।२६  ॥   

  

तत्प्रतिज्ञोत्तरं मया ऽपि तदभिमतविषया प्रतिज्ञा दत्ता कृता च । सा
प्रतिज्ञा मद्विधेन कथमनवेक्षितुमसमापयितुं शक्या  ॥  ४।१८।२७  ॥   

  

एभिरुक्तैः कारणैरेकैकमेव तव वधे पर्याप्तम्, किं पुनर्मिलितानि ।
तस्माद्यत्तव मया शासनमिदं कृतम् तद्युक्तं शास्त्रसंमतमिति
भवानप्यनुमन्यतां चिन्तयतु । तव भ्रातृभार्यापहारकत्वेन
दण्ड्यत्वात्सखिकार्यस्य स्वकार्यत्वात्क्षत्रियस्य प्रतिज्ञाहानौ च महतो
ऽधर्मस्य श्रवणात्त्वद्वधो मे आवश्यको धर्मश्चेत्याशयः  ॥  ४।१८।२८  ॥   

  

सर्वथा मया यः कृतस्तव निग्रहः स धर्म एवेति त्वया द्रष्टव्यः ।
दुष्टनिग्रहफलकत्वादवतारग्रहणस्येत्याशयो गूढः । किं च धर्ममेवानुपश्यता
जानता मित्रस्योपकर्तव्यम् । मित्रोपकारकरणमपि धर्म एवेति
सुग्रीवोपकाररूपत्वाद्वधस्य धर्मत्वमिति भावः  ॥  ४।१८।२९  ॥   

  

किं चानुतापादिना धर्ममनुवर्तता एतद्दुष्कर्मप्रायश्चित्तरूपधर्मानुवृत्तिं
कुर्वता त्वया ऽपि तत्कार्यं मत्कृतनिग्रहरूपं कार्यं शक्यं
राजप्रार्थनापूर्वं कारयितुं शक्यम् । सत्यनुतापे त्वया प्रार्थनापूर्वमयं
दण्डः स्वस्य कारणीय एवेति त्वत्करणीयस्यैव मया कृतत्वान्नात्र क्षोभः
कार्य इति भावः । पापिनामेवं स्वदण्डप्रार्थना स्मृतिसिद्धेत्याह-- श्रूयत
इति । चारित्रवत्सलौ चरित्रप्रतिपादनतत्परौ धर्मकुशलैर्गृहीतौ च ।
भवतस्तत्तदर्थतत्त्वमेव तथा शास्त्रोक्तप्रकारेणैव मया चरितं कृतम्  ॥ 
४।१८।३०  ॥   

  

तौ श्लोकावाह राजभिरिति । अनेन स्वकृतदण्डस्य शास्त्रसंमतत्वं
दण्ड्यहितत्वं चोक्तम्  ॥  ४।१८।३१  ॥   

  

त्वया ऽपि प्रार्थनापूर्वमयमर्थः कारणीयः स्यादित्यर्थप्रतिपादकं
श्लोकमाह-- शासनाद्वेति । पापो ऽहं मे दण्डं कुर्विति प्रार्थनया
स्वसमीपमागतस्य पापिनः शासनाद्दण्डकरणाद्वा मोक्षाद्दयया विसर्जनाद्वा ।
स्तेन इति पापोपलक्षणम् । तत्र द्वितीयः पक्षो राज्ञो दोषायेत्याह राजा
त्विति । राजा तु पापस्याशासन्पापनिग्रहमकुर्वन् । अनेन
त्वद्दण्डकरणमस्मादृशामावश्यकमिति ध्वनितम्  ॥  ४।१८।३२  ॥   

  

अथात्रार्थे शिष्टाचारमपि प्रमाणयति आर्येणेति । मम कूटस्थेन मान्धात्रा
त्वया यत्प्रकारं पापं कृतं तत्प्रकारे पापे केनचिच्छ्रमणेनार्हतेन कृते
सति कर्तुमीप्सितं घोरं व्यसनं दण्डरूपं मान्धात्रा कृतम्  ॥  ४।१८।३३  ॥   

  

अन्यैरपि वसुधाधिपैः प्रमत्तपुरुषैः कृतं पापं प्रति शुद्धये दण्डनं
कृतमित्यध्याहारः । न केवलं राजदण्ड एव पापप्रायश्चित्तम्, अन्यदपि
मन्वाद्युक्तमित्याह प्रायश्चित्तं च कुर्वन्ति कृतपापा इति शेषः । तेन
कर्त्रनुष्ठितप्रायश्चित्तेन  ॥  ४।१८।३४  ॥   

  

धर्मतः शास्त्रतः । न वयं स्ववशे स्थिताः किंतु शास्त्राधीना इति शेषः ।
एतेनादर्शनपूर्वकं वधो ऽधर्म इति यदुक्तं तदपि समाहितम् । दण्डार्थवधे
दर्शनानपेक्षणात् । एवं वालिनः सन्ध्योपासनाद्यनुष्ठानेन
शास्त्रज्ञत्वमवलम्ब्य समाहितम्  ॥  ४।१८।३५  ॥   

  

अथ केवलशाखामृगत्वमवलम्ब्यापि समाधत्ते-- शृणु चापीति । छन्नेनानभिमुख्यस्य
निःशङ्कवधे कारणं शृण्वित्यर्थः । तन्महत्कारणं श्रुत्वा मन्युं न
कर्तुमर्हसि  ॥  ४।१८।३६  ॥   

  

तत्र प्रच्छन्नवधे मनस्तापः कथमेवं कृतमिति पश्चात्तापो न । नापि वधस्य
कारणं मन्युर्मम क्रोधः, यद्वा मन्युः शोकः । मृगाणां तादृशवधस्य राज्ञां
स्वभावतया न दोष इत्याह वागुराभिरिति । विविधैः
कूटैस्तृणाच्छन्नश्वभ्रादिसंपादनरूपैः  ॥  ४।१८।३७ ॥   

  

पर्णाद्याच्छादितत्वादिरूपैः प्रतिच्छन्ना इत्यन्वयः ।
विस्रब्धान्विश्वस्तान् । अतिविष्ठितान्स्वपालितमृगैर्विष्ठितान्विरोधेन
स्थितान् । युध्यमानानिति यावत्  ॥  ४।१८।३८,३९  ॥   

  

न दोष इत्यत्र शिष्टाचारं प्रमाणयति यान्तीति । मृगयां
नानाप्रकारमृगवधयुक्तां कर्तुं राजर्षयो धर्मकोविदा यान्ति ।
प्रतियुध्यन्नन्येन युद्धं कुर्वन् । मांसादिलोभाभावे ऽपि
क्षत्रियस्वाभाव्यात्तव वधो मया कृतः इतरव्याघ्रादितिर्यग्जन्तुवत् । तत्र
मे न कश्चिन्महान्दोषः, अल्पस्तु प्राणायाममात्रापनेय इति भावः  ॥  ४।१८।४०
 ॥   

  

शुभस्यैहिकाभ्युदयस्य । राजानः क्षात्रियाः  ॥  ४।१८।४१  ॥   

  

न हिंस्यात् रणव्यतिरेकेणेत्यर्थः । आक्रोशो निन्दा आक्षेपो ऽवमाननम्
अप्रियवादः प्रतिकूलवचनम् त्वं तु न तादृशो राजेति भावः । एतेन राज्ञो
वधादौ ब्रह्मवधादिदोष इति सूचितम्  ॥  ४।१८।४२,४३  ॥   

  

प्रव्यथितो भगवति मिथ्यादोषोक्त्या प्रव्यथितो न दोषं राघवे दध्यौ
तथाध्यानस्यापि पापावहत्वादिति भावः । यद्वा ध्यानेना ऽपि नाविन्दत्
शुद्धबुद्धमुक्तस्वभावत्वादिति भावः । धर्मे ऽधिगतनिश्चयो भगवद्वचनादेव
धर्मविषये जातनिश्चयः  ॥  ४।१८।४४,४५  ॥   

  

प्रकृष्टे प्रकृष्टज्ञानैश्वर्ये । अपकृष्टः मादृश इति शेषः ।
यत्प्रमादाद्वाक्यमुक्तं तदयुक्तमेव  ॥  ४।१८।४६  ॥   

  

तत्राप्यज्ञानजाप्रियोक्तावपि दोषं कर्तु दोषं भावयितुम् । तत्र हेतुः त्वं
हीति । दृष्टेनापरोक्षानुभवेनार्थतत्त्वस्य धर्मादितत्त्वस्य ज्ञाता ।
कार्यं दण्डः, कारणं तद्धेतुभूतं पापम्, तयोः सिद्धौ निश्चये तव
बुद्धिरन्तःकरणं प्रसन्ना निर्मला वैषम्यरहितेत्यर्थः  ॥  ४।१८।४७  ॥   

  

धर्मादेव व्यतिक्रान्तानां पुरस्कृतमग्रेसरम् । अवगतं तदग्रेसरत्वेन
प्रसिद्धं मामपि पापिष्ठतरं धर्मसंहितया वाचा परिपालय,
उत्तमलोकान्प्राप्नुहीति वाचानुगृहाणेत्यर्थः  ॥  ४।१८।४८  ॥   

  

उवाच पुत्रादिमायाकृष्टः सन्नुवाचेत्यर्थः  ॥  ४।१८।४९  ॥   

  

न त्वात्मानं भगवता त्वया हतत्वाद्भुक्तभोगत्वात् न तारां सुग्रीवस्यापि
तस्यामनुरागात् न बान्धवान् सुग्रीवतो ऽपि सेवया जीवनलाभात् पुत्रं शोचामि
बालत्वात्  ॥  ४।१८।५०  ॥   

  

मया लालितः स ममादर्शनाच्छोषं गमिष्यति । पीताम्बुः सस्याद्युपयोजिताम्बुः
 ॥  ४।१८।५१  ॥   

  

तारेयस्तारापत्यम् । एकपुत्रत्वेनातिललितत्वम्  ॥  ४।१८।५२  ॥   

  

मतिमुत्तमाम् "मरणान्तानि वैराणि" इति न्यायेनेति भावः । सुग्रीवे च
तत्रैवेत्यर्थः । भातृस्नेहोद्बोधेन वा तत्राप्यनुग्रहप्रार्थनम् ।
कार्यविधौ गोप्ता आकार्यविधौ शास्ता  ॥  ४।१८।५३,५४  ॥   

  

मद्दोषकृतदोषां मत्कृतसुग्रीवापकारदोषानुसरणमात्रेण कृतदोषां न तु स्वतः
कृततदपकाराम् । तपस्विनीं शोच्याम् । अवस्थातुमवस्थापयितुम्  ॥  ४।१८।५५
 ॥   

  

राज्यं वानरराज्यम्  ॥  ४।१८।५६  ॥   

  

शक्यमिति । स्वाराज्यमपि त्वत्प्रसादलभ्यमिति भावः । अहं
त्वदुपदेशतस्त्वद्दर्शनतश्चेदानीं क्षीणपापस्त्वत्तो
वधमुत्तमलोकराज्यफलकमाकाङ्क्षन्नपेक्षमाण इदानीमस्मि । अतस्तारया वार्यमाणो
ऽपि यद्भ्रात्रा युद्धमुपागतः प्राप्तस्तत्पूर्वकृतपुण्यपरिपाकेनेति शेषः
 ॥  ४।१८।५७,५८  ॥   

  

व्यक्तदर्शनमुद्बुद्धबोधम्  ॥  ४।१८।५९  ॥   

  

न वयं गुप्तवधरूपाकृत्यकारित्वेन चिन्त्याः । नाप्यात्मा
भ्रातृभार्यापहरणरूपाकृत्यकारित्वेन । तत्र हेतुः-- वयमित्यादि ।
भवद्विशेषेण त्वदपेक्षया विशेषेण विशेषज्ञत्वेन । धर्मतो
धर्मशास्त्रमार्गेण । कृते त्वत्कृतपापे स्वकृतवधद्योतकत्वरूपे व्यापारे च
निश्चयो ऽत्र पापे ऽयमेव दण्ड इति निश्चयो येषां तादृशाः  ॥  ४।१८।६०  ॥   

  

अत्रार्थे स्मृतिमुपन्यस्यति-- दण्ड्ये य इति । कार्यकारणेति भावप्रधानो
निर्देशः । कार्यत्वं दण्ड्यत्वम्, कारणत्वं दण्डयितृत्वं, ताभ्यां
सिद्धार्थौ निष्पन्नपरलोकप्रयोजनौ, अत एव नावसीदतः । एवं
न्याय्यदण्डकर्तृत्वान्नाहमकृत्यकारी, जातदण्डत्वाच्च त्वमपि न तथेति भावः
 ॥  ४।१८।६१  ॥   

  

तदेवाह-- स्वां प्रकृतिं स्वकीयं शुद्धस्वभावत्वम् । दण्डदिष्टेन
दण्डबोधकशास्त्रोक्तेन मार्गेण  ॥  ४।१८।६२  ॥   

  

भयं भ्रातृभार्याहरणकर्मजनितनरकभयं मद्दूषणनिमित्तपरलोकभयं च दण्डेन कर्मणो
नाशान्मद्दूषणस्य मया क्षान्तत्वाच्च । शोकमोहौ तारातारेयविषयौ । विधानं
प्राग्भवीयं कर्म । अत्रान्ते दण्डस्यैव संहारात्तिरश्चामपि ज्ञानवतां
शास्त्रार्थे ऽधिकारो दृढः कृत इति बोध्यम्  ॥  ४।१८।६३  ॥   

  

तथा वर्तेत पितृवदेव तं पालयिष्याव इति भावः । अस्मत्तस्तथा वृत्तिः
प्राप्नुयादित्यक्षरार्थः  ॥  ४।१८।६४  ॥   

  

तस्य वाक्यमात्मनः सुगतेः पुत्रपालनस्य च प्रतिपादकम्  ॥  ४।१८।६५  ॥   

  

इदं प्रभाषणम्  ॥  ४।१८।६६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे ऽष्टादशः सर्गः  ॥  ४।१८  ॥   

  


