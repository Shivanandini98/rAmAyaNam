+++
title = "०११ वालिपराक्रमवर्णनम्"
title_english = "011 The incident of Dundubhi"

+++


इदानीं वालिनो बलमाह रामस्येति । वचनं वालिवधविषयम्  ॥  ४।११।१  ॥   

  

राघवं प्रशशंसेत्युक्तं तां प्रशंसामाह असंशयमिति  ॥  ४।११।२  ॥   

  

पौरुषं बलवैभवम् । वीर्यं परसंहारशक्तिः । धृती रणे धैर्यम्  ॥  ४।११।३  ॥   

  

अनुदिते सूर्ये क्रामति । ब्राह्मे मुहूर्त उत्थायेति शेषः  ॥  ४।११।४  ॥   

  

ऊर्ध्वमुत्पात्य कन्दुकवदिति भावः  ॥  ४।११।५,६  ॥   

  

महिषस्तद्रूपधरः  ॥  ४।११।७,८  ॥   

  

ऊर्मिमन्तमूर्मिमत्त्वाद्याकारवन्तं समुद्रमतिक्रम्याविगणय्य तं
तदधिष्ठातृदेवतामुवाच  ॥  ४।११।९१४  ॥   

  

गजेन्द्र ऐरावतः  ॥  ४।११।१५१८  ॥   

  

युद्धे असमर्थ इतिच्छेदः  ॥  ४।११।१९  ॥   

  

अनुक्तपूर्वमितः पूर्वं नोक्तो युद्धदातास्य तमसुरम्  ॥  ४।११।२०,२१  ॥   

  

एकः सशब्दः प्रसिद्धपराक्रमार्थकः  ॥  ४।११।२२२८  ॥   

  

हरीणामीश्वरः अहमस्मीति शेषः  ॥  ४।११।२९  ॥   

  

नगरद्वारम् । मामकमिति शेषः । मे विदितो ऽसि मया ज्ञातबलो ऽसि, अतः
प्राणान्रक्ष  ॥  ४।११।३०३२  ॥   

  

स्त्रीसमूहगतो युद्धाय नाह्वातव्य इति स्मृत्वा पक्षान्तरमाह अथवेति ।
स्वैरं कामभोगेषूदयस्तावत्पर्यन्तं कालो मत्प्रोक्तो ऽवधिर्गृह्यताम्
उदयपर्यन्तं त्वां प्रतीक्ष इत्यर्थः  ॥  ४।११।३३  ॥   

  

वानरान्परिष्वज्य तेभ्यः संप्रदानं प्रीतिदानं दीयताम् । संसाधयामन्त्रयस्व
। पाठान्तरे ऽप्युक्तार्थ एव  ॥  ४।११।३४  ॥   

  

सुदृष्टां पुनर्दर्शनासंभवात् आत्मसमं पुत्रादिकं राज्यरक्षायै राजानं
कुरुष्व क्रीडस्व आ उदयम्  ॥  ४।११।३५  ॥   

  

मत्तं पानादिना । प्रमत्तमनवहितम् । रहितमायुधादिभिः । त्वद्विधं त्वामिव
स्त्रीमध्यगम् । मदमोहितं स्त्रीभोगार्थं कृतमधुपानादितिकर्तव्यतामूढम्  ॥ 
४।११।३६,३७ ॥   

  

मदो ऽयं स्त्रीगोष्ठीजनितो ऽपि वीरपानम् वीरै रणे मनउत्साहार्थं क्रियमाणः
पानविशेषः समर्थ्यतां ज्ञयताम्  ॥  ४।११।३८  ॥   

  

उत्क्षिप्य कण्ठे प्रतिमुच्य । एषा हि माला सङ्ग्रामजयदा  ॥  ४।११।३९  ॥   

  

अविध्यत क्षिप्तवान्  ॥  ४।११।४०  ॥   

  

व्यापादयाञ्चक्रे पातितवान् । पात्यतः पात्यमानस्य  ॥  ४।११।४१  ॥   

  

अस्यैव प्रपञ्चः तयोरित्यादि  ॥  ४।११।४२,४३  ॥   

  

हीनो हीनबलः  ॥  ४।११।४४  ॥   

  

उद्यम्य हस्ताभ्यामूर्ध्वीकृत्य । "उत्साद्य" इति पाठे उत्पाटितविषाणं
कृत्वेत्यर्थः  ॥  ४।११।४५  ॥   

  

स्रोतोभ्यो नासादिद्वारेभ्यः  ॥  ४।११।४६  ॥   

  

तोलयित्वा हस्तग्रहणेन भारं ज्ञात्वा । योजनं तावद्दूरम्  ॥  ४।११।४७,४८
 ॥   

  

तस्य विप्रुषः कर्तारं को न्वयमिति चिन्तयामास  ॥  ४।११।४९  ॥   

  

चिन्ताया एवाभिनयः ये नेत्यादि  ॥  ४।११।५०५२  ॥   

  

अप्रवेष्टव्यम्, न प्रवेष्टव्यमित्यर्थः  ॥  ४।११।५३  ॥   

  

आसुरीं तनुं क्षिपता येनेमे पादपाः संभग्ना इत्यन्वयः । स यदि मामकमाश्रमं
तदागमनमुद्दिश्य समन्तात्परिसरवर्ति पूर्णं योजनं तत्पर्यन्तम्  ॥  ४।११।५४
 ॥   

  

आक्रमिष्यति पद्भ्यां स्प्रक्ष्यति तर्हि न भविष्यति न जीविष्यतीत्यर्थः  ॥ 
४।११।५५  ॥   

  

तैर्वालिसचिवैः श्रुत्वा मदुत्सृष्टं शापम्  ॥  ४।११।५६  ॥   

  

शापमेव हेतूपन्यासपूर्वमाह वने इति । फलाद्यभावाय तन्नाशाय जायन्ते यतः,
अतः शपिष्यामि  ॥  ४।११।५७  ॥   

  

अद्य दिवसो ऽयं दिवसः । मर्यादा दास्यमानशापस्य । तदेवाह यमिति । अस्म्यहं
यं वानरं वालिसंबन्धिनं श्वो द्रष्टा स शैलो भविष्यति  ॥  ४।११।५८६१  ॥   

  

याचते स्मायाचत शापमोक्षमिति शेषः  ॥  ४।११।६२  ॥   

  

शापधारणेन शापविषयदोषज्ञानेन  ॥  ४।११।६३६५  ॥   

  

अस्थिनिचयः शुष्ककायः  ॥  ४।११।६६  ॥   

  

इमे विपुला विशालमूलस्कन्धाः शाखावलम्बिनः प्रशस्तबहुशाखावन्तः । यत्र येषु
। एकमेककालमेव वाली औजसा ओजोयुक्तकम्पनेन सर्वान्निष्पत्रयितुं
पत्रहीनान्कर्तुं घटते चेष्टते । त इमे सप्त साला इत्यर्थः । अनेन
वायोरप्यधिकं बलं सूचितम् । नहि वायोर्युगपत्कम्पनेन सकलार्द्रपत्रपातनं
क्वचिद्दृष्टचरम् । कश्चित्तु निष्पत्रयितुं निष्पत्रीकर्तुमित्यर्थः । एकं
सालं शरेण भित्त्वा शरो निष्पत्रं यथा गच्छति तथा कर्तुम् अतिव्यथयितुमिति
यावत् । "सपत्रनिष्पत्रादतिव्यथने" इति शास्त्रादप्राकृतकपित्वाच्च
बाणव्यापारस्यापि संभव इति व्याचख्यौ  ॥  ४।११।६७  ॥   

  

उक्तं वालिवीर्यमुपसंहरति-- एतदिति  ॥  ४।११।६८  ॥   

  

प्रहसन् भगवद्वीर्याज्ञानदेवं वाद इति हासः  ॥  ४।११।६९  ॥   

  

एवमुक्तप्रकारेणैकैकश एकैकस्मिन्काले सप्तापि स वाल्यसकृद्विव्याथ
पीडितवान् आर्षं परस्मैपदम् । सकृत्कृतेः काकतालीयत्वव्युदासायासकृदिति ।
"विव्याध" इति पाठान्तरम् । तुल्यो ऽर्थः  ॥  ४।११।७०  ॥   

  

एकेन बाणेनैषामेकं द्रुममपि चेन्निरदारयेत्तदापि वालिनं हतं मन्ये ।
तद्वधयोग्यतासंभावनयेति भावः । पादेन अस्थि हस्तेन स्पर्शायोग्यत्वात् ।
तरसा बलेन प्रक्षिपेदपि चेत्तदापि रामस्य विक्रमं दृष्ट्वा वालिनं हतं मन्य
इति संबन्धः  ॥  ४।११।७१,७२  ॥   

  

ध्यात्वा रामवीर्यस्याप्रत्यक्षत्वाद्रामेण वालिवधः शक्यो न वेति
सञ्चिन्त्य  ॥  ४।११।७३  ॥   

  

पुनर्मित्रभावेनाह शूरश्चेति  ॥  ४।११।७४  ॥   

  

यानि वालिकर्माणि सञ्चिन्त्य भीतस्तेन सह रणाय भीतः  ॥  ४।११।७५  ॥   

  

उक्तमेव भीत्या पुनराह तमजय्यमिति  ॥  ४।११।७६,७७  ॥   

  

त्वां मित्रभूतम्  ॥  ४।११।७८  ॥   

  

यदि मामाश्रितस्तर्हि त्यज वालिभयम् तत्राह-- किं त्विति । तद्बलं ज्ञातं
त्वद्बलं चाज्ञातमतो भयमित्यर्थः  ॥  ४।११।७९  ॥   

  

तुलये त्वद्बलपरीक्षां न कुर्वे इति भावः । नावमन्ये न भीषये च, किं तु
स्वकातर्यादेव पुनर्ब्रवीमीति भावः  ॥  ४।११।८०  ॥   

  

वाणी वालिवधविषया प्रमाणं विश्वसनीया । यतो धैर्यमकातर्येण तृणीकृत्य वादः
। आकृतिरनुभवसिद्धो दिव्यविग्रह एते द्वे । परं तेजः सकलजगत्संहारकं तेजः
काममतिशयेन सूचयन्ति सूचयतः । भस्मच्छन्नानलोपमया
गुप्तावस्थितिमहाशक्तिमत्त्वं सूचितम्  ॥  ४।११।८१,८२  ॥   

  

अस्मासु विक्रमे ऽस्मन्निष्ठविक्रमे । प्रत्ययो विश्वासः  ॥  ४।११।८३८५  ॥   

  

अर्थवदुपपत्तियुक्तमिदं वचनमब्रवीत् अनुत्पन्नप्रत्यय इति शेषः  ॥  ४।११।८६
 ॥   

  

तदेवाह-- आर्द्र इति । प्रत्ययो नूतनः मत्तेन भोगार्थं पीतमदेन  ॥ 
४।११।८७,८८ ॥   

  

बलाधिक्यनिर्णये हेतुमाह आर्द्रमिति  ॥  ४।११।८९  ॥   

  

यद्बलम् तत्रेति शेषः । "यद्बले" इति पाठे यदित्यव्ययम् । यः संशयो
ऽस्थिप्रक्षेपात्प्राग्बलविषय आसीत्, सो ऽद्याप्यस्त्येवेत्यर्थः । तर्हि
किं ते प्रत्ययकारकं तत्राह सालमेकमिति । एकं सालमुक्तेषु विनिर्भिद्य
बलाबलविषये व्यक्तिः प्रकटता भवेत्  ॥  ४।११।९०,९१  ॥   

  

त्वया प्रहितः क्षिप्तः शर इमं सालं विदारयिष्यति । अत्र न सन्देहः,
तस्मात्त्वया विमर्शो विचारो न कर्तव्यः । मया सख्या संप्रति शापितः
शपथपूर्वं नियुक्तः, अतो मम प्रियं ध्रुवं कुरुष्वेत्यर्थः  ॥  ४।११।९२  ॥   

  

तेजःसु तेजस्विषु । विक्रमे वरः श्रेष्ठत्वेनाभिमतो ऽसि भवसीत्यर्थः ।
सालभेदने सतीति शेषः  ॥  ४।११।९३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे एकादशः सर्गः  ॥  ४।११  ॥   

  


