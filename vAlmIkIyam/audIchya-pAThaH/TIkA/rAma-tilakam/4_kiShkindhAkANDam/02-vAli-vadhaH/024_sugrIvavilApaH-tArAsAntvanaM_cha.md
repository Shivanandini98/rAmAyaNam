+++
title = "०२४ सुग्रीवविलापः-तारासान्त्वनं च"
title_english = "024 Tara Sugreeva s resolve to die with Valii"

+++


तां ताराम् । आशु वेगेन शोकमहार्णवेनाभिप्लुतां खिन्नाम् ।
अप्रतिमेनासदृशेन । आत्मन इति शेषः  ॥  ४।२४।१  ॥   

  

बाष्पपूर्णेन मुखेनोपलक्षितां तारां पश्यन्निर्विण्णमनाः खिन्नः
संपरिदूयमानः सम्यगनुतप्यमानः  ॥  ४।२४।२  ॥   

  

उदात्तं धीरोदात्तस्वभावम् । लक्षणैः
सामुद्रिकशास्त्रोक्तराजलक्षणैर्लक्षितमङ्गं यस्य तम्  ॥  ४।२४।३  ॥   

  

दृष्टफलं राज्यभोगफलं कर्म वालिवधरूपम् । हतजीवितेन कुत्सितजीवितेन
साध्येषु भोगेष्वित्यन्वयः  ॥  ४।२४।४  ॥   

  

अस्यां तारायाम् । पुरे तत्स्थे जने ऽतिविक्रोशत्यत्यन्तं रुदति । अङ्गदे
संशयिते पितृवियोगात्संशयितजीविते  ॥  ४।२४।५  ॥   

  

अतिविप्रधर्षाद्भातृकृताधिकपराभवाद्धेतोर्ममोत्पन्नात्क्रोधादमर्षादसहिष्णुतया
च सुतीक्ष्णमतिशयेन प्रतप्स्ये तपामि  ॥  ४।२४।६  ॥   

  

यथातथा येनकेनापि प्रकारेण । स्ववृत्त्या स्वजात्युचितवृत्त्या वर्तयतो
जीवत ऋष्यमूकवास एव श्रेयो मन्ये, न तु त्रिदिवस्य लाभ इत्यन्वयः  ॥  ४।२४।७
 ॥   

  

तद्वचस्तस्यैवानुरूपम् । ईषत्करघाते ऽपि मयि तदकृत्वान्तरभ्रातस्नेहबद्धतया
त्वां न जिघांसामि । कदापि चर गच्छेति यत्तद्वच इत्यर्थः । इदं कर्म
भ्रातृवधरूपं वचस्तदर्थमाकारणरूपम्  ॥  ४।२४।८  ॥   

  

कामः पुरस्कृतो येन तादृशो ऽपि भ्राता राज्यस्य तत्सुखस्य दुःखस्य
भ्रातृवधे भाविदुःखस्य सारं तारतम्यं विचिन्तयन्विचारयन्कथं भ्रातुर्वधं
रोचयेत । एवं चाहं तत्तारतम्यानभिज्ञ इति भावः  ॥  ४।२४।९  ॥   

  

उक्तमेव विवृणोति-- वधो हीति । मां हन्तुं तस्य मतिर्नासीदित्यर्थः ।
तत्र  

हेतुः-- स्वमाहात्म्यव्यतिक्रमादनुचितकर्मकारी वालीत्ययशःप्रसङ्गभयात् ।
प्राणहारी भ्रातुरिति शेषः । व्यतिक्रमो ऽन्यायः  ॥  ४।२४।१०  ॥   

  

द्रुमशाखया ऽवभग्नः पलायितः, अत एव मुहूर्तं परिनिष्टनंस्त्वामाक्रोशन्यदा
ऽभवं तदा तेन भ्रात्रा सान्त्वयित्वा पुनरेवं दुश्चेष्टां कर्तुं
नार्हसीत्युक्तः, न पुनार्मां हतवानित्यर्थः  ॥  ४।२४।११  ॥   

  

अत एव भ्रातृत्वमित्यादि  ॥  ४।२४।१२  ॥   

  

अचिन्तनीयं चिन्तयितुमप्ययोग्यम् अत एवार्यैर्नित्यं परिहरणीयं
यत्किञ्चिदुपाधिनाप्यनीप्सनीयम् आत्मकर्तृकमपि सर्वथा ऽनवेक्षणीयं
दर्शनानर्हमिदं प्राप्तो ऽस्मि । इदंपदार्थमाह-- पाप्मानमिति । हे वयस्य
भ्रातुर्ज्येष्ठस्य भ्रातुर्वधात्पाप्मानं तद्रूपं वस्त्वित्यर्थः ।
त्वाष्ट्रो विश्वरूपः  ॥  ४।२४।१३  ॥   

  

प्रतिपत्तुं प्राप्तुं क इच्छेत्को वा सहेत ग्रहीतुं शक्नुयादित्यर्थः  ॥ 
४।२४।१४  ॥   

  

प्रजानां संमानं ताभिः क्रियमाणं स्वसंमाननमपि नार्हामि पापग्रस्तत्वात् ।
न यौवराज्यं ज्येष्ठस्य पुत्रमङ्गदं राज्ये कृत्वा यथाप्राप्तं
यौवराज्यमित्यर्थः । एवंविधं कर्म कृत्वा राज्यं सर्वथा नार्हामीत्यन्वयः
 ॥  ४।२४।१५  ॥   

  

क्षुद्रस्य क्षुद्रयोग्यस्य लोके इहलोके विगर्हितस्य निन्दितस्य
लोकापकृतस्य परलोके ऽपरमार्थसाधनस्य पापस्य कर्ता ऽस्मि । अतो महाञ्शोको
मामिव तथाभिवर्तते यथा वृष्टेरम्बुवेगो निम्नम् । इवशब्दस्तथाशब्दार्थे  ॥ 
४।२४।१६  ॥   

  

सोदर्यघात एवापरगात्रभागो वालश्च यस्य तज्जसन्ताप एव हस्ताक्षिशिरोविषाणं
यस्य सः दृप्तो मत्तः प्रवृद्धो महान्  ॥  ४।२४।१७  ॥   

  

हे नृवर इदमहं पापम् । बत खेदे । अविषह्यं सोढुमशक्यं प्राप्य मे हृदि
स्थितं साधु वृत्तं जन्मान्तरार्जितपुण्यं निवर्तते । विवर्णम् अत एवाग्नौ
परितप्यमानं जातरूपमविषह्यमशक्यसहावस्थानं प्राप्य किट्टं मलं यथा निवर्तते
तथेत्यर्थः । यथा बलवतोत्तमेनाधमः स्थातुं न शक्नोति, तथा बलवता ऽधमेन
सहोत्तमो ऽपीत्याशयः । एवं चानेन पापेन सर्वपुण्यक्षयो जात इति तात्पर्यम्
। केचित्तु-- अग्नौ परितप्यमानं जातरूपं स्वर्णं यथा विवर्णं विवर्णताकारकं
किट्टं दाहकक्षारद्रव्यं प्राप्य निवर्तते भस्म भवति तथेत्यर्थ इत्याहुः  ॥ 
४।२४।१८  ॥   

  

मन्निमित्तम् मयैतत्स्वामिवधादिति भावः । अपि चास्याङ्गदस्य शोकतापाच्च ।
इतीव मन्य इत्यत्प्रेक्षाबोधकम्  ॥  ४।२४।१९  ॥   

  

सुलभ्यः सुलभ इत्यर्थः  ॥  ४।२४।२०  ॥   

  

अङ्गदो न जीवेत् । यदि जिवेत्तदा माता तारा पुत्रपालनाय जीवेत् । तदभावे तु
सा सर्वथा न जीवेदित्यर्थः  ॥  ४।२४।२१  ॥   

  

सख्यं समानत्वम् । निदेशे त्वदाज्ञायाम्  ॥  ४।२४।२२  ॥   

  

अनुजानीहि अग्निप्रवेशायेति शेषः  ॥  ४।२४।२३  ॥   

  

सञ्जातबाष्पो दुःखिप्राणिदर्शनेन । महतामयं स्वभावः  ॥  ४।२४।२४  ॥   

  

तस्मिन्क्षणे तस्मिन्नवसरे तारां रुदन्तीमभीक्ष्णं वारंवारमवेक्षमाणो
जीवन्तीमिच्छन्क्षितिरिव क्षमावान्समुत्सुकः शोकापनयनायेति शेषः  ॥  ४।२४।२५
 ॥   

  

कपिसिंहनाथां कपिसिंहानां स्वामिनीम्  ॥  ४।२४।२६,२७  ॥   

  

पुरुषप्रधानं पुरुषश्रेष्ठम् । सो ऽङ्गदोक्तः काकुत्स्थो ऽयमिति प्रजज्ञ
इति संबन्धः  ॥  ४।२४।२८  ॥   

  

परिविह्वलन्ती कष्टेन स्खलनपूर्वं गच्छन्ती  ॥  ४।२४।२९  ॥   

  

संभ्रान्तो विस्मृतः शरीरभावो राजस्त्रीत्वादिर्यया सा । रणेषु
युद्धेषूत्कर्षणेन सर्वाधिकोत्कर्षेण लक्ष्यं येन । सर्वतो ऽधिकवेध्यवेधक
इत्यर्थः  ॥  ४।२४।३०  ॥   

  

अप्रमेयो देशतः कालतश्चापरिच्छेद्यो गुणेयत्तया दुर्ज्ञेयश्च । दुरासदो
योगिभिरपि प्राप्तुमश्क्यः । उत्तमधर्मकः पुरुषोत्तमधर्मा । अक्षीणकीर्तिः
पापवदाभासमानेनापि कर्मणेति शेषः । अत एव पुरुषोत्तमधर्मा क्षतजोपमाक्षो
रक्ताक्षः  ॥  ४।२४।३१  ॥   

  

आत्तबाणासनश्चासौ बाणपाणिश्चेति कर्मधारयः । संहननं दृढगात्रता, तादृशेन
त्वया हतो वाली मनुष्यदेहाभ्युदयं मनुष्यलोकवर्तिदेहप्राप्यमभ्युदयसुखं
विहाय दिव्यदेहेन प्राप्यो यो ऽभ्युदयस्तेन युक्तः । समास आर्षः  ॥  ४।२४।३२
 ॥   

  

अतः-- येनैवेति । रमेत रंस्यते  ॥  ४।२४।३३  ॥   

  

पद्मस्यामलं यत्पत्रं तद्वन्नेत्र । समेत्याप्सरोभिस्ताः संप्रेक्ष्य च
मामपश्यन्न रमेतेत्यन्वयः । उच्चावचैर्नानाप्रकारैस्ताम्रै रक्तपुष्पैः
कृतः शेखरो याभिस्ता अप्सरसो नाभजिष्यन्न भेजिष्यति । रक्तपुष्पधारणं
वालिवशीकरणाय  ॥  ४।२४।३४  ॥   

  

तटावकाशे तटदेशे  ॥  ४।२४।३५  ॥   

  

यद्वनिताहीनो दुःखं प्राप्नोति तत्त्वं वेत्थ, अतस्तज्जानंस्त्वं मां जहि ।
कुमारः सुन्दरः पुरुषः । यद्वा दुःखहेतुमाह कुमार इति । कुत्सितो मारो यस्य
मारकत्वेन मदनस्य प्रसिद्धेः, अथा कुत्सितो मारो मरणं यस्य मरणादपि
दुःखजनकत्वादेवमुक्तिः । भावे घञ्  ॥  ४।२४।३६  ॥   

  

मह्यं स्त्रीघातदोषो भवेदिति भवान्महात्मा मन्येत तदपि न । इयं तारा ऽस्य
वालिन आत्मेति ज्ञात्वा जहि । एवं च तदभिन्नत्वान्मम न ते स्त्रीवधदोष इति
भावः । महात्मेत्येनेन ताटकावधादिकृतवतः स्त्रीवधो ऽकिञ्चित्कर इत्यपि
सूचितम्  ॥  ४।२४।३७  ॥   

  

स्त्रीणां पुरुषात्मत्वमेव साधयति-- शास्त्रेति । शास्त्रे
शास्त्रीययागाद्यनुष्ठाने प्रकर्षेण सहैव योगादधिकारात् । विविधाच्च वेदात्
। "अर्धो वा एष आत्मनो यत्पत्नी" इति श्रुतेः । अनन्यरूपा अभिन्नरूपाः । न
केवलं दोषाभावमात्रम्, अपि तु स्त्रीदानफलमपीत्याह-- दारेति । अन्यदधिकं
दानं नेति भावः  ॥   

४।२४।३८  ॥   

त्वं चापीति । एवं च "धर्मेण पापमपनुदति" इति न्यायेनापि हे वीर ते न
मद्वधाद्दोष इति भावः । यद्वा मम वीरस्य पत्युश्छलेन
घातात्प्राप्तमधर्मसंबन्धं न लप्स्यसे । किं च तत एव मच्छापतः
प्राप्तमधर्मयोगमधर्मफलयोगं स्त्रीवियोगरूपं न लप्स्यसे ममावधे तु लप्स्यस
एव । अत एव क्वचित्पठ्यते "अचिरेणैव कालेन त्वया वीर्यबलाहृता । सा सीता मम
शापेन न चिरात्त्वयि वत्स्यति  ॥ " इति  ॥   

४।२४।३९  ॥   

अपनीयमानाम् प्रियसकाशादन्यत इति शेषः । अहन्तुं नार्हसि अपि तु
हन्तुमेवेत्यर्थः । तत्र हेतुः अहं हीति  ॥  ४।२४।४०  ॥   

  

वरार्होत्तमहेममालिना श्रेष्ठयोग्योत्तमस्वर्णमालावता  ॥  ४।२४।४१  ॥   

  

विमतिं मरणविषयां विरुद्धमतिम् । सर्वो लोको विधात्रा विहितो ऽहरादौ
सृष्टस्तं लोकं सुखदुःखाभ्यामवर्ज्याभ्यां योगो ऽस्य तं तेनैव विधात्रा
कृतम् । लोक्यते ऽनेनेति लोको वेदो ऽब्रवीत् । "न ह वै सशरीरस्य सतः
प्रियाप्रिययोरपहतिरस्ति" इति श्रुतेः  ॥  ४।२४।४२  ॥   

  

त्रयो ऽपि लोका लोकत्रयवासिनो ऽपि जना विधातृविहितं विधानं नातिक्रमन्ते ।
हि यतस्तस्य वशगा ब्रह्मादिस्थावरान्ताः । वाली परां प्रीतिं
त्वत्संबन्धजां प्राप्स्यति मत्सङ्कल्पात् । किं च भवत्यपि वालिसंबन्धजां
प्रीतिं सुग्रीवसंबन्धात्प्राप्स्यसि । ते पुत्रो यौवराज्यं प्रप्स्यति च ।
चेनाहमपि सापं प्राप्स्याम्येवेति  ॥  ४।२४।४३  ॥   

  

धात्रेदं विधानं तथैव विहितम्, यथा मयोक्तं कृतं च । अनेन
सर्वज्ञत्वशक्तिराविष्कृता । एवमीश्वरकृतं सर्वं ज्ञात्वा शूरपत्न्यो न
शोचन्ति । ध्वनता मुखेनोपलक्षिता विरराम त्यक्तपरिदेवना ऽभूत्  ॥  ४।२४।४४
 ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे चतुर्विंशः सर्गः  ॥  ४।२४  ॥   

  


