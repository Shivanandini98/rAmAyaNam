+++
title = "००९ सुग्रीवेण वैरकारणकथनम्"
title_english = "009 The strength of Vali"

+++


उपक्रान्तमेवाह-- वालीति । पितुः क्षेत्रिणः मात्रैक्याच्च भ्रातृत्वं
भीमार्जुनादिवत्  ॥  ४।९।१  ॥   

  

कपीनां राज्ये इत्यन्वयः  ॥  ४।९।२  ॥   

  

पितृपैतामहम् आर्षत्वादुत्तरपदवृद्धिः  ॥  ४।९।३  ॥   

  

मायावीत्यन्वर्थं नाम । पूर्वजो ज्येष्ठः । स्त्रीकृतं स्त्रीनिमित्तम् ।
अयमितिहासः क्वचित्पुराणे शोधनीयो बहुदर्शिभिः  ॥  ४।९।४  ॥   

  

सुप्ते जने रात्रौ सुप्तजने भागे ऽर्धरात्रे रणनिमित्तम्  ॥  ४।९।५१०  ॥   

  

तृणैरावृतं छन्नं विवरं बिलमासाद्य प्राप्य विष्ठितौ स्थितौ  ॥  ४।९।११  ॥   

  

बिलं प्रविष्टं दृष्ट्वा  ॥  ४।९।१२,१३  ॥   

  

एतद्वचो रिपुवधाय बिलप्रवेशवचनं याचितः सहप्रवेशमिति शेषः । स्वपादाभ्यां
शपयित्वा स्वपादशपथपूर्वं सहप्रवेशान्निवार्य यावन्मदागमनं तावद्बिलद्वारि
तिष्ठेति चोक्त्वेत्यर्थः  ॥  ४।९।१४  ॥   

  

साग्रः संवत्सरः किञ्चिदधिकः संवत्सरः, द्वारि स्थितस्य च मम स कालः साग्रः
संवत्सरो व्यत्यवर्ततातिक्रान्तः । तावत्पर्यन्तं मया तत्रैव
स्थितमित्याशयः  ॥  ४।९।१५ ॥   

  

ततो यदा हतं भ्रातरं न पश्यामि तदा ऽहं भ्रातरं नष्टं दर्शनाविषयं जातम्
स्नेहादागतसंभ्रम आगतक्षोभो जातः, पापशङ्कि मरणशङ्कि मे मनो जातं च  ॥ 
४।९।१६,१७  ॥   

  

सङ्ग्रामे रतस्य निरतस्य क्रोशतो ऽपि गुरोः स्वनो न श्रोत्रमागत
इत्यनुकर्षः  ॥  ४।९।१८  ॥   

  

चिह्नैर्बिलद्वारि रुधिरनिःसरणासुरीयसङ्ग्रामक्रोशनादिभिर्भ्रातरं हतमवगतो
ज्ञातवान् । पिधाय राक्षसनिर्गमशङ्कया  ॥  ४।९।१९  ॥   

  

यत्नतो गूहमानस्यापि मे तत्त्वं वालिवृत्तान्तविषयं
मन्त्रिभिर्वालिमन्त्रिभिः श्रुतम्  ॥  ४।९।२०  ॥   

  

समेतैर्मिलितैः । तस्य राज्यमिति बुद्ध्यैव न्यायतः प्रशासतो मम समीपमाजगाम
स वानर इत्यन्वयः  ॥  ४।९।२१,२२  ॥   

  

मदीयान्मदभिषेककर्तृ़न् । निग्रहे समर्थस्यापि मे बुद्धिर्भ्रातृगौरवेण
यन्त्रिता सङ्कुचिता सती तं पापं प्रति निग्रहाय न प्रावर्तत  ॥  ४।९।२३
 ॥   

  

उक्तानुवादपूर्वमवशिष्टव्यापारकथनम्-- हत्वेत्यादि  ॥  ४।९।२४,२५  ॥   

  

अपि तथापीत्यर्थः  ॥  ४।९।२६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे नवमः सर्गः  ॥  ४।९  ॥   

  


