+++
title = "०२२ वालिमरणम्"
title_english = "022 Vali s death time advises"

+++


सर्वतो वीक्षमाणः स आत्मजस्याग्रतः स्थितं सुग्रीवमेवादौ ददर्श  ॥  ४।२२।१
 ॥   

  

आभाष्य सुग्रीवेति संबोध्य  ॥  ४।२२।२  ॥   

  

हे सुग्रीव मां किल्बिषात्प्राग्भवीयदुष्कृतवशाद्भविष्येण भविष्यता
ऽवश्यंभाविना बुद्धिमोहेन त्वयि शत्रुबुद्धिरूपेण बलात्कृष्यमाणं मां
ज्ञात्वा त्वं दोषेण स्वापकारदोषवत्त्वेन मां गन्तुमवगन्तुं नार्हसि  ॥ 
४।२२।३  ॥   

  

कार्यानुमितं कर्मप्राबल्यं दर्शयति-- युगपदिति । भ्रातृयुक्तं
भ्रात्रोर्युक्तमुचितं सौहार्दं सुखं च राज्यसुखं चावयोः कर्मणा युगपन्न
विहितमिति मन्ये, यतस्तदिदमुचितमपि सौहार्दं सुखं चान्यथा जातम्
विघटितमित्यर्थः  ॥  ४।२२।४  ॥   

  

अथ रामशरक्षीणपापत्वात्प्राप्तदिव्यप्रकृतिः स्वयमेव सुग्रीवाय स्वानन्तरं
प्राप्तं राज्यं ददाति प्रतिपद्येति । प्रतिपद्यस्वेत्यर्थः । वैवस्वतक्षयं
यमगृहम् । ननु राजनि मृते तत्पुत्र एव राज्याधिकारी न तु
तत्कनीयान्भ्रातेति चेन्न, पुत्रस्य बालत्वेन
राज्यरक्षणासामर्थ्याद्बलवदाश्रितत्वाच्च पुत्रनाशो मा भूदिति तथोक्तेः ।
भगवता रामेणापि राज्यरक्षणासामर्थ्येनाङ्गदस्य सुग्रीवो ऽभिषिक्तो राज्ये ।
यौवराज्ये चाङ्गदः । सुग्रीवानन्तरं त्वङ्गदस्यैव राज्याधिकारः, न तु
सुग्रीवपुत्राणामज्येष्ठपुत्रत्वादित्याहुः  ॥  ४।२२।५  ॥   

  

अगर्हितं यशः प्रशस्तं यशो वाली केनाप्यवध्य इत्येवम् । तच्च प्रजहामि
एकेनैव शरेण रामहतत्वादिति प्राञ्चः । अन्ये तु-- चस्त्वर्थे यश इत्युत्तरं
बोध्यः । अगर्हितं यशस्तु प्राप्नोमीति शेषः । वाली भगवता रामेण छन्नेन हत
इत्येवंरूपं च यश इत्याहुः  ॥  ४।२२।६  ॥   

  

अस्यामवस्थायां चरमदशायां यद्यप्यसुकरं मयात्यन्तमपकृतत्वात्, तथापि
कर्तुमर्हस्येवेति योजना । सात्त्विकत्वात्सात्त्विकसमाश्रयणाच्चेत्याशयः ।
स्वयं राज्यस्य दत्तत्वाद्राजन्निति संबोधनम्  ॥  ४।२२।७  ॥   

  

तदेवाह सुखर्हमिति । अबालिशं समर्थम्  ॥  ४।२२।८  ॥   

  

प्राणैः प्राणेभ्यो मम पुत्रं स्वमौरसं
पुत्रमिवाहीनार्थमक्षीणैहिकसकलप्रयोजनं यथा तथा सर्वतः सर्वत्र देशे काले च
पालय । स्वानन्तरमस्यैव राज्यं देहीति व्यङ्ग्यम्  ॥  ४।२२।९  ॥   

  

पालनप्रकारमेव दर्शयति-- त्वमपीति । सर्वत्र भवेति शेषः  ॥  ४।२२।१०  ॥   

  

उक्तं स्वपुत्रस्याबालिशत्वं दर्शयति एष इति । रक्षसां वधे
रामप्रत्युपकारप्रसङ्गप्राप्ते  ॥  ४।२२।११  ॥   

  

अनुरूपाणि मदनुरूपाणि  ॥  ४।२२।१२  ॥   

  

तारारक्षणं तत उपकारमादर्श्य सूचयति सुषेणेति । तद्दुहिता तारा अर्थानां
मध्ये सूक्ष्मः परमदुर्ज्ञेयो यो ऽर्थस्तस्य निश्चये, औत्पातिके विविधे
नानाप्रकारोत्पातमूचितापत्कालिकानुष्ठेयनिश्चये, सर्वत ऐहिकामुष्मिकनिश्चये
च, परिनिष्ठिता ऽतिसमर्था  ॥  ४।२२।१३  ॥   

  

ततः किं तत्राह यदिति । तत्कार्यं त्यक्तसंशयं कार्यमनुष्ठेयम् । तदेव
द्रढयति नहीति । मदनुभवसिद्धमेतदिति भावः । अनेन त्रैवर्णिकेतरत्वेन
तरुणत्वेनावश्यं कर्तव्यपुरुषान्तरस्वीकारायास्ताराया देवरत्वात्सुग्रीवस्य
स्वीकारो ऽप्यनुमत इति गम्यते  ॥  ४।२२।१४  ॥   

  

अथ भ्रात्रे वक्तव्यमुपदेशमाह राघवस्येति । अकरणे ऽधर्मः स्यात्
मिथ्याप्रतिज्ञात्वापत्तेरिति भावः । एवं पारलौकिकमनिष्टं प्रदर्श्यैहिकमपि
तदाह-- त्वां चेति । मामिव धर्मभ्रष्टत्वादिति भावः  ॥  ४।२२।१५  ॥   

  

अथ राज्यानुमतिं क्रियया ऽपि दर्शयति इमां चेति । उदारा प्रशस्ता
श्रीर्जयलक्ष्मीरस्यां स्थिता महेन्द्रानुग्रहात्, हि यतो मृते मयि
शवस्पर्शादेनां सा श्रीर्जह्यात् अत इदानीमेवेमां गृहाणेति भावः  ॥  ४।२२।१६
 ॥   

  

एवं वालिवचः श्रुत्वा, पूर्वं वाली दुष्ट इति बुद्ध्या तद्वधे जातं
हर्षमिदानीमेव सौमनस्यदर्शनेन त्यक्त्वा दीनः विषण्णो ऽभूदित्यर्थः ।
ग्रहग्रस्तो राहुग्रस्तः  ॥  ४।२२।१७  ॥   

  

तद्वालिवचनात्तादृशवालवचनेन शान्तः शान्तवैरो युक्तं
भ्रातृस्नेहोचितदर्शनादिव्यवहारमतन्द्रितः कुर्वन्मालाग्रहणे वालिना
ऽभ्यनुज्ञातो मालां जग्राह  ॥  ४।२२।१८  ॥   

  

प्रेत्यभावाय संसिद्धो निश्चितमरणः  ॥  ४।२२।१९  ॥   

  

देशकालौ तत्तत्कर्मोचितौ भजस्व जानीहि । प्रियाप्रिये इष्टानिष्टयोगजे काले
सेवाकाले सुग्रीववशगस्तत्सेवापरो भव  ॥  ४।२२।२०  ॥   

  

विपक्षे बाधकमाह यथा हीति । बालतया केवलं लालितो यथा सेवोचितकाले ऽपि
सेवारहितो ऽवर्तिष्ट, तथा सेवाराहित्येन वर्तमानं त्वां सुग्रीवो न बहु
मन्येत, अतः सेवां कुर्वित्युपदेशः  ॥  ४।२२।२१  ॥   

  

किं चास्य सुग्रीवस्यामित्रैरनुपकारकैस्तथा शत्रुभिरपकारकैश्च गतं संगतं
सख्यं मा गच्छेः मा गच्छ । भर्तुः सुग्रीवस्यार्थपरः प्रयोजनसाधनपरः  ॥ 
४।२२।२२  ॥   

  

नातिप्रणयः पुत्रत्वात् अप्रणयश्च न कार्यः अस्मद्वधादिना ऽन्तरदृक्
"अत्यासत्तिर्विनाशाय त्वतिदूरं तु निष्फलम् । सेवा मध्यमभावेन
राजवह्निगुरुस्त्रियाम्  ॥ " इति न्यायेन मध्यममार्गमवलम्बस्वेत्याशयः  ॥   

४।२२।२३,२४  ॥   

हतो यूथपो येषां तादृशाः परिदेवयमाना विचुक्रुशुरित्यन्वयः  ॥  ४।२२।२५  ॥   

  

अस्यैव प्रपञ्चःकिष्किन्धेत्यादि  ॥  ४।२२।२६,२७  ॥   

  

गोलभत्य तदाख्यस्य । महद्युद्धं पञ्चदशवर्षावध्यहोरात्रमविश्रमं युद्धम् ।
तदेवाहनैवेति  ॥  ४।२२।२८  ॥   

  

दंष्ट्राकरालवान् आर्षः स्वार्थे मतुप् दंष्ट्राकराल इत्यर्थः । अस्माकं
सर्वाभयंकरः सर्वेभ्यो ऽभयङ्करः स एष वीरः कथं निपातितः  ॥  ४।२२।२९  ॥   

  

वनेचराः प्लवङ्गमा न शर्म लेभिरे इत्यन्वयः । अपरं वनेचरा इति गवां
विशेषणम्  ॥  ४।२२।३०  ॥   

  

"समीक्ष्य सा" इति पाठः  ॥  ४।२२।३१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्कान्धाकाण्डे द्वाविंशः सर्गः  ॥  ४।२२ ॥   

  


