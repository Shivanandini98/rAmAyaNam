+++
title = "०२५ रामसान्त्वनम्"
title_english = "025 Vali s funeral ritual"

+++


समानशोकः सुग्रीवादिभिरिति शेषः  ॥  ४।२५।१  ॥   

  

शोकयुक्तः परितापस्तेन शोकश्चित्तधर्मः । तावन्मात्रेणैव न मृतस्य श्रेयः
समाधातुमनुष्ठातुम्  ॥  ४।२५।२  ॥   

  

लोकवृत्तं लोकाचारो ऽप्यनुष्ठेय एव । तच्च बाष्पमोक्षणरूपं कृतं
युष्माभिरिति शेषः । यद्वा कृतं पर्याप्तम् । बाष्पमोक्षणमिति द्वितीया
तृतीयार्थे । यतः कालात्तत्तत्कर्मणि विहितात्कालादुत्तरं परम्,
तस्मिन्नतिक्रान्त इति यावत् । किञ्चिदपि परं कर्म विहितं कर्मोपासितुं
कर्तुमशक्यं कालस्योपादेयकारणत्वात् । अकाले कृतस्याकृतप्रायत्वादिति भावः
 ॥  ४।२५।३  ॥   

  

कालस्य मुख्यत्वं दर्शयति नियतिरिति । नियतिः नियम्यते ऽनयेति नियतिः कालः
। कालकृता व्यवस्था निमेषादिपरार्धान्ता । कालस्त्वीश्वर एव । लोके
लोकसृष्ट्यादिव्यवहारे । कर्मणो लौकिकालौकिकर्मप्रवृत्तेर्दिनादिरूपेण
कारणं काल एव । सर्वभूतानां नियोगाधिकृतप्राणिमात्रस्य नियोगेषु
ज्योतिष्टोमादिषु नियतिर्वसन्तादिः कारणम्  ॥  ४।२५।४  ॥   

  

कालातिरिक्तं न साक्षात्प्रवर्तकमित्याह न कर्तेत्यादि । कस्यचित्कृष्यादेः
कश्चित्कर्ता न नियतिनिरपेक्षः कर्ता न । तथा नियोगे नियोगानुष्ठाने ऽपि
नियतिनिरपेक्षः कश्चिदीश्वरो न नियतिनैरपेक्ष्येण समर्थो न । यतो लोको
लोकव्यवहारः स्वभावे ईश्वरसहिते प्राक्कृतस्वकर्मणि वर्तते तदधीनो वर्तते ।
तस्य च स्वभावस्य कालः परायणम् । सहकारीत्यर्थः । तदुक्ते सूतसंहितायां
शिववाक्येन "स्वभावादेव संभूतं समस्तमिति केचन । तन्न सिध्यति विप्रेन्द्रा
देशकालाद्यपेक्षणात्  ॥  मत्तः कर्मानुरूपेण जगज्जन्मादि जायते । एष स्वभावो
विप्रेन्द्रा इति वेदार्थनिर्णयः  ॥  न मया केवलेनापि न च केवलकर्मणा ।
प्राणिनां कर्मपाकेन मया च मुनिसत्तमाः । जगतः संभवो नाशः स्थितिश्च भवति
द्विजाः  ॥ " इति  ॥   

४।२५।५  ॥   

कालात्मा भगवानेव सर्वकर्मप्रवर्तक इत्याह न काल इति । कालो भगवानीश्वरः
कालं स्वकृतां कालव्यवस्थां जन्ममरणादिरूपां नात्येति नातिक्रामति, स
भगवान्कालो न परिहीयते । अनुक्षणं जगद्धानिकरस्य हानिकारणाभावात् ।
स्वभावमुक्तलक्षणं समासाद्य किञ्चिदत्युत्कृष्टमपि जीवजातं नातिवर्तते ।
उत्पत्तियोग्यमुत्पद्यते नश्वरं नश्यत्येवेत्यर्थः  ॥  ४।२५।६  ॥   

  

स च भगवान्न पक्षपातस्वभाव इत्याह न कालस्येति । न कालस्य बन्धुत्वमस्ति ।
प्राप्तकालं वस्तु सर्वथा संहरत्येव । न तु पक्षपातेन किमपि त्यजतीत्यर्थः
। न हेतुः स्वसृज्ये स्वनाश्ये वा स्वकृतव्यवस्थातिरिक्तकारणानिरपेक्ष
इत्यर्थः । यद्वा प्राप्तकालसंहारनिवर्तने न कश्चिदपि
हेतुर्मन्त्रतन्त्रौषधादिः प्रभवतीत्यर्थः । तस्यैव प्रपञ्चः न पराक्रमः ।
महापराक्रमवतामपि कालं प्राप्ते संहारो भवत्येव । न मित्रज्ञातिसंबन्धो न
बहुमित्रता न बहुज्ञातिता प्राप्तकालसंहारनिवर्तने हेतुः । सो ऽपि
भगवानात्मनः प्रत्यग्वर्गस्य जीवजातस्य न वशस्तदिच्छाधीनो न, किंतु
परमस्वतन्त्र एव । तेन च भगवता कालेन क्रियमाणो नियत्यधीनः
स्वस्वकर्मपरिणाम एव सर्वसुखदुःखादिलाभ इत्येव साधु पश्यता सुमतिना
विवेकवता द्रष्टव्यो ज्ञातव्यः, नतु विषादहर्षौ कर्तव्यौ नापि
स्वसामर्थ्यनिन्देति भावः । एवं धर्मादयो ऽपि, चादधर्मादयो ऽपि,
कालक्रमेणैव समाहिताः संपादिता भवन्ति  ॥  ४।२५।७,८  ॥   

  

प्रकृतमाह इत इति । सामदानाभ्यामर्जितैरर्थसंयोगैरैश्वर्यैः पवित्रं शुभं
क्रियाफलं भोगमिह लोके प्राप्तवान्वाली इतो लोकाद्देहाच्च गतो ऽपगतः स्वां
प्रकृतिं गतः प्राप्तः । कार्याणां कारणे लयात् । एवं चन्द्रलोकं गतो
वालीति सूचितम्  ॥  ४।२५।९  ॥   

  

स्वधर्मस्य संयोगात्तेन महात्मना वालिना पूर्वं स्वर्गो जितो ऽर्जितः ।
युद्धे प्राणानपरिरक्षतेदानीं परिगृहीतश्च प्राप्तश्च  ॥  ४।२५।१०  ॥   

  

एषा नियतिः कालकृतव्यवस्थाप्राप्तिः । प्राप्तकालम् कर्मेति शेषः  ॥ 
४।२५।११,१२  ॥   

  

अस्य प्रेतकार्यं कुर्वित्यन्वयः । दहनं प्रति दहननिमित्तम् यतस्वेति शेषः
 ॥  ४।२५।१३  ॥   

  

वालिसंस्कारनिमित्तं काष्ठान्यानेतुं समाज्ञापयति संबन्धः  ॥  ४।२५।१४  ॥   

  

त्वं सुग्रीव अङ्गदं समाश्वासय  ॥  ४।२५।१५  ॥   

  

कः कुत्राज्ञापनीयस्तत्राह अङ्गदस्त्विति । समनन्तरमपेक्षि तत्  ॥ 
४।२५।१६ ॥   

  

तारः सचिवः । संभ्रमाद्वेगात् । हि यतो ऽस्मिन्काले विशेषतस्त्वरा युक्ता,
सैव चेदृशे ऽवसरे गुणवतीति संबन्धः  ॥  ४।२५।१७  ॥   

  

समर्था बलिनः शिबिकावाहनोचिता ये निर्हरिष्यन्ति ते सज्जीभवन्त्वित्यन्वयः
। निर्हारो दहनदेशनयनम्  ॥  ४।२५।१८२१  ॥   

  

भद्रासनयुतां मध्ये राजोचितमहार्हासनवतीम् । पक्षिकर्मभिः
पक्षिप्रतिकृतिभिरासमन्ताच्चित्रां चित्रवतीम्
द्रुमकर्मभिर्द्रुमप्रतिकृतिभिर्भूषिताम्  ॥  ४।२५।२२  ॥   

  

चित्रपत्तीभिश्चित्रपदातिभिः दीर्घ आर्षः, सुनिविष्टां सुसंनिवेशाम्
जालवातायनयुतां जालवन्निर्मितवातमार्गयुताम्  ॥  ४।२५।२३  ॥   

  

सुनियुक्तां सुश्लिष्टाम् । शिल्पिभिर्विशालां कृतामेवमुक्तरीत्या सुकृताम्
। दारुनिर्मितक्रीडापर्वतयुक्ताम् । चारुकर्मभिः परिष्क्रियाकर्मभिः
परिष्कृताम्  ॥  ४।२५।२४ ॥   

  

तदेवाह वराभरणहारैरिति । युक्तामिति शेषः । गुहागहनशब्देन शिबिकोपरि
प्रसार्यमाणं पञ्जरमुच्यते  ॥  ४।२५।२५,२६  ॥   

  

विनीयतां दहनदेशमिति शेषः  ॥  ४।२५।२७  ॥   

  

उद्यम्य हस्ताभ्यां भूमेरूर्ध्वं कृत्वा  ॥  ४।२५।२८  ॥   

  

शिबिकामारोप्य शिबिकायां स्थापयित्वा  ॥  ४।२५।२९  ॥   

  

आज्ञापनप्रकारः और्ध्वदेहिकमित्यादि । और्ध्वदेहिकं तत्क्रियायोग्यं
स्थानमनुकूलतो नदीतीरसमीपतः क्रियतामित्युत्तरमिति द्रष्टव्यम्  ॥  ४।२५।३०
 ॥   

  

विश्राणयन्तः क्षिपन्तः । इत्याज्ञापयदित्यन्वयः  ॥  ४।२५।३१  ॥   

  

तादृशौ ऋद्धिविशेषैः सत्क्रियां कुर्वन्तु  ॥  ४।२५।३२,३३  ॥   

  

प्राणिहिताः समेताः  ॥  ४।२५।३४३६  ॥   

  

विक्रोशन्तीव प्रतिध्वनिनेति शेषः । जलसंवृते समन्ताज्जलावृतभूदेशे  ॥ 
४।२५।३७४०  ॥   

  

महार्ह उत्तमभोगार्ह  ॥  ४।२५।४१,४२  ॥   

  

रणे सुग्रीवेण सह युद्धे  ॥  ४।२५।४३  ॥   

  

अप्लवगाः प्लुतगतिमजानन्त्यः । विकृष्टं दूरम्  ॥  ४।२५।४४४६  ॥   

  

यथापुरं यथापूर्वं क्रीडामहे । त्वया सहेति विललापेति शेषः  ॥ 
४।२५।४७४९ ॥   

  

अपसव्यमपसव्यपरिक्रमणम्  ॥  ४।२५।५०  ॥   

  

विधिवद्देवांशत्वेन स्वयंज्ञातवेदत्वाज्ज्ञानवत्
तिर्यग्देहोचितविधिवदित्यर्थः, विधिवदग्निहोत्रविधिनेत्यर्थ इत्यन्ये  ॥ 
४।२५।५१,५२  ॥   

  

प्रेतकार्याणि जलदानादिरूपाण्यकारयत् तदितिकर्तव्यतामुपदिष्टवानित्यर्थः  ॥ 
४।२५।५३,५४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे पञ्चविंशः सर्गः  ॥  ४।२५  ॥   

  


