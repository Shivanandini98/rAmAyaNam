+++
title = "०१७ वालिकृतरामनिन्दा"
title_english = "017 Vali s questioning Rama s propriety"

+++


तत इति  ॥  ४।१७।१  ॥   

  

मुक्तरश्मिर्मुक्तरथरज्जुबन्धनः  ॥  ४।१७।२  ॥   

  

मेदिनी तद्राज्यभूमिः  ॥  ४।१७।३,४  ॥   

  

प्राणाद्यहाने कारणमाह शक्रेति  ॥  ४।१७।५  ॥   

  

हैमया हैम्या सन्ध्यया सन्ध्यारागेणानुगतः पर्यन्तो यस्य । पयोधरसाम्यं तु
वालिदेहस्य  ॥  ४।१७।६  ॥   

  

त्रिधा रचितेव त्रिधा विभक्तेव माला । देहशररूपा लक्ष्मीरिति यावत्  ॥ 
४।१७।७ ॥   

  

स्वर्गमार्गप्रभावनं तत्प्रकाशकं सत्परमां गतिं ब्रह्मलोकमावहत्प्रापयति
स्म । बाणा अस्यन्ते ऽनेनेति बाणासनं धनुः  ॥  ४।१७।८,९  ॥   

  

महेन्द्रमुपेन्द्रस्यैव वृत्रवधोत्तरमिदं नामेत्येके । महेन्द्र आजानदेवः ।
उपेन्द्रः कर्मदेव इत्यन्ये  ॥  ४।१७।१०  ॥   

  

हरिलोचनं पीतनेत्रम् । हरिच्छब्दः पीतपर्यायः । "हरिद्राभः पालाशो हरितो
हरित्" इति कोशः । आर्षस्तलोपः  ॥  ४।१७।११,१२  ॥   

  

बहुमान्य संमान्य । शनैरेवोपयातौ समीपं गतौ  ॥  ४।१७।१३,१४  ॥   

  

अल्पं तेजो ऽसवश्च यस्य सः । नष्टचेतनो नष्टचेष्टः । गर्वितं गर्वोपेतं यथा
भवति तथा रणगर्वितं राममर्थयुक्तया वाचा परुषमब्रवीदित्यन्वयः  ॥  ४।१७।१५
 ॥   

  

पराङ्मुखवधं युयुत्सया त्वदनभिमुखवधम् । तदेवाह युद्धसंरब्धो
युद्धार्थमन्यस्मै कृतक्रोधः  ॥  ४।१७।१६,१७  ॥   

  

समयज्ञ उचितानुचितकालज्ञः  ॥  ४।१७।१८  ॥   

  

दमशमावन्तर्बाह्येन्द्रियनिग्रहः । क्षमा शक्यप्रतिक्रियापकारसहिष्णुता  ॥ 
४।१७।१९  ॥   

  

तान्राजयोग्यान् । अभिजनं महाकुलप्रसूतत्वम्  ॥  ४।१७।२०  ॥   

  

अन्येन संयुक्तम्, अत एव ते त्वयि प्रमत्तमसावधानं मां न वेद्धुमर्हसीति
बुद्धिस्तवादर्शने तव दर्शनात्प्रागुत्पन्ना  ॥  ४।१७।२१  ॥   

  

विनिहतात्मानमधर्माचरणान्नष्टात्मानम्  ॥  ४।१७।२२  ॥   

  

प्रच्छन्नं भस्मनेति शेषः । छद्म व्याजः  ॥  ४।१७।२३  ॥   

  

विषये देशे । यदा यस्मात्पापं न करोमि । नेत्यस्यानुकर्षः । त्वां नावजाने
तवावज्ञां च न करोमि  ॥  ४।१७।२४,२५  ॥   

  

लिङ्गं जटावल्कलधरत्वमस्ति मदहिंसासाधनमिति शेषः । तच्च
प्रत्यक्षदृश्यमेवेत्याह दृश्यत इति  ॥  ४।१७।२६,२७  ॥   

  

अभव्यो ऽविनीतः  ॥  ४।१७।२८,२९  ॥   

  

एषा वनचरत्वादिरूपा प्रकृतिः स्वभावः पुरुषस्त्वम्, तेन
ग्रामवासित्वादन्नाशित्वं व्यङ्ग्यम्  ॥  ४।१७।३०  ॥   

  

रूपं रूप्यम् । कारणानि चेति आहुरिति शेषः । वने विद्यमानेषु मदीयेषु
मूलेषु फलेषु वा कस्ते लोभो ऽपेक्षा न कापीत्यर्थः । एवं च
वनचरत्वपुरचरत्वमृगत्वमनुष्यत्वमूलाशनत्वान्नाशनत्वनरेश्वरत्ववानरेश्वरत्वरूपवैधर्म्यान्नावयोर्विरोधप्रसक्तिरिति
भावः  ॥  ४।१७।३१  ॥   

  

नयो नीतिः । विनयः प्रश्रयः । असङ्कीर्णा निग्रहानुग्रहादिविषये विपरीता  ॥ 
४।१७।३२  ॥   

  

शरासनपरायणो यत्र क्वापि शराणामासनं त्यागस्तत्परायणः  ॥  ४।१७।३३  ॥   

  

अपचितिः पूजा । कामवृत्तः सन्निन्द्रियैः कृष्यस इति संबन्धः  ॥ 
४।१७।३४,३५ ॥   

  

परिवेत्ता ज्येष्ठे ऽकृतदारे ऽकृताग्निहोत्रे च कृतदारः कृताग्निहोत्रो
ऽनुजः  ॥  ४।१७।३६  ॥   

  

गच्छन्ते गच्छन्ति । तेषु प्रकृते राजहत्वं दोषो बोध्यः  ॥  ४।१७।३७  ॥   

  

यद्यपि क्षत्रियस्य मृगहननमप्यस्ति, तथापि मद्विषयमिदमप्रयोजनमित्याह
अधार्यमिति । वर्जितम् अस्पृश्यत्वेन स्मृतिषूक्तमित्यर्थः  ॥  ४।१७।३८  ॥   

  

अभक्ष्याणीत्यत्र प्रमाणमाह पञ्चपञ्चेत्यादि । ब्रह्मक्षत्रेणेति
समाहारद्वन्द्वः । शल्यकः खड्गी । शुक्तिकाकारशल्यावृतसर्वाङ्गो
जन्तुविशेषः इत्यन्ये । श्वाविधः कण्टकाकारदीर्घरोमभिः शुनां वेधको जन्तुः
 ॥  ४।१७।३९  ॥   

  

सो ऽहं पञ्चनखो हतः । अभक्ष्यः पञ्चनखो हत इत्यर्थः  ॥  ४।१७।४०,४१  ॥   

  

त्वं तु न राज्यार्ह इत्याह-- त्वयेति  ॥  ४।१७।४२  ॥   

  

शठो गूढविप्रियकृत् । निकृतिं परापकारं चरतीति नैकृतिकः । मिथ्यैव
प्रश्रितं मानसं यस्य सः अजितान्तःकरण इति यावत्  ॥  ४।१७।४३  ॥   

  

छिन्ना चारित्र्यस्य कक्ष्या मर्यादा येन स तथा । सतां धर्ममतिक्रान्तेन  ॥ 
४।१७।४४  ॥   

  

वक्ष्यसे किं वक्ष्यसीत्यर्थः । किमित्यध्याहारः  ॥  ४।१७।४५  ॥   

  

अपकारिषु दारापहारिषु  ॥  ४।१७।४६,४७  ॥   

  

अदृश्येनाप्राप्तदर्शनेन त्वया पन्नगवन्निहतः अतस्त्वं पापवशं गत इत्यर्थः
 ॥  ४।१७।४८  ॥   

  

एतदर्थं सीताया आहरणमुद्दिश्य मामेव पूर्वं प्राप्य यद्यचोदयस्तदा तव
मैथिलीमहमेकाह्ना ऽ ऽनीतवान्भवेः भवेयमिति यावत्  ॥  ४।१७।४९  ॥   

  

अनिहतम् अनिहतमेवेत्यर्थः  ॥  ४।१७।५०  ॥   

  

सागरतोये तन्मध्यवर्तिद्वीपे । श्वेतामश्वतरीमिव श्वेताश्वतरीरूपिणीं
श्रुतिं मधुकैटभाभ्यां पाताले निगृहीतां यथा हयग्रीवो भुवमानयति स्म तद्वत्
 ॥  ४।१७।५१,५२ ॥   

  

लोकः सर्वो ऽपि कालेन कालधर्मेण मृत्युना विनियुज्यते, एवंविधः स्वभावः
काममस्तु तस्मान्मे मरणकृतो न विषादः, अपि तु भवता राज्यं प्राप्तं चेत्तदा
मद्वधकारणस्य त्वद्राज्यस्य लोकैः प्रश्ने क्षमं युक्तमुत्तरं साधु
सम्यग्विचिन्त्यताम्  ॥  ४।१७।५३  ॥   

  

उपसंहरति-- इत्येवमिति । अस्य सर्गस्य तीर्थेन रामस्तुतिपरतया यद्योजनं
तन्न कविनिबद्धस्य वक्तुर्वालिनस्तात्पर्यविषयभूतम् । "यदयुक्तं मया पूर्वं
प्रमादाद्वाक्यमप्रियम् । तत्रापि खलु मे दोषं कर्तुं नार्हसि राघव  ॥ "
इत्यग्रे वाल्युक्तेः । नापि वाल्मीकेस्तस्य दुरुक्त्यनुवादकत्वात् ।
अतात्पर्यविषयमपि बुद्धिवैभवादक्षरार्थत्वेन वर्ण्यत इति चेत्काव्यान्तरमेव
भगवतः स्तावकं क्रियताम्, किमनेन प्रयासेनेति दिक्  ॥   

४।१७।५४  ॥   

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे सप्तदशः सर्गः  ॥  ४।१७  ॥   

  


