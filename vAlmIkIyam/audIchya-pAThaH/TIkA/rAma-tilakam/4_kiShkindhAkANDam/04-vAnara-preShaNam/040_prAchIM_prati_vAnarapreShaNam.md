+++
title = "०४० प्राचीं प्रति वानरप्रेषणम्"
title_english = "040 Sugreeva orders Eastside search"

+++


अथेति  ॥  ४।४०।१  ॥   

  

विनिविष्टाश्चेति स्वस्वसेनानिवेश इति शेषः, निवेशिता इत्यर्थः ।
मद्विषयवासिनो मम विषये वानरराज्ये वासिनः  ॥  ४।४०।२  ॥   

  

बहुविक्रान्तैर्बहुषु स्थलेषु कृतपराक्रमैः अत एव भीमविक्रमैः स्वयूथैः
सहेति शेषः  ॥  ४।४०।३  ॥   

  

ख्यातं कर्मणि युद्धे ऽपदानं शौर्यं येषाम्  ॥  ४।४०।४  ॥   

  

अम्बुचराः समुद्रमध्यद्वीपचराः । कोट्योघा इत्यसङ्ख्यत्वोपलक्षणम्  ॥ 
४।४०।५ ॥   

  

गुरुहिते स्वामिहिते तवाभिप्रेतमनुष्ठातुं शक्ष्यन्ति समर्था इत्यर्थः  ॥ 
४।४०।६  ॥   

  

अनेकैः सहेति शेषः  ॥  ४।४०।७  ॥   

  

प्राप्तकालं कालोचितं तदुच्यताम् । मन्नियोगः कार्य इत्यर्थः । नन्विदं
त्वत्सैन्यं न मन्नियोज्यतामर्हति तत्राह-- त्वत्सैन्यमिति  ॥  ४।४०।८  ॥   

  

इदं कार्यं सीतान्वेषणरूपम्  ॥  ४।४०।९११  ॥   

  

तस्मिन्काले वृत्तान्तावगत्यनन्तरकाले  ॥  ४।४०।१२  ॥   

  

अस्मिन्कार्ये वानरप्रेषणरूपे । अस्य कार्यस्येति सिद्धेरिति शेषः  ॥ 
४।४०।१३  ॥   

  

मम कार्यविनिश्चयं ज्ञात्वेति शेषः । हे वीर त्वं मम सुहृदित्यन्वयः  ॥ 
४।४०।१४  ॥   

  

द्वितीयः सुहृल्लक्ष्मणापेक्षया  ॥  ४।४०।१५,१६  ॥   

  

सोमसूर्यनिभैस्तत्सदृशकान्तिभिः  ॥  ४।४०।१७  ॥   

  

नयो नीतिः । विज्ञः तज्ज्ञस्त्वमिति शेषः  ॥  ४।४०।१८  ॥   

  

निलयं रावणस्य निलयस्थानम् । यद्वा चतुर्दिक्षु रावणवासस्थानमनेन सूचितम्
 ॥  ४।४०।१९  ॥   

  

मार्गध्वमिति सामान्यतो नियोगः । विशेषेणाह-- नदीमित्यादि ।
द्वितीयान्तानां प्राप्येति शेषः  ॥  ४।४०।२०  ॥   

  

कालिन्दीं यमुनाम् । यामुनो गिरिर्यमुनोत्पत्तिस्थानभूतः कलिन्दगिरिः  ॥ 
४।४०।२१  ॥   

  

महीकालमह्यौ नद्यौ । अथ प्राच्यदेशानाह-- ब्रह्ममालानिति ।
हिमवद्विन्ध्यमध्यवर्त्यार्यावर्तापेक्षया प्राच्यादिविभागो ऽत्र विवक्षित
इत्याहुः  ॥  ४।४०।२२ ॥   

  

कोशकाराणां भूमिं कौशेयकतन्तूत्पादकजन्तूत्पत्तिस्थानभूतां भूमिम् ।
रजताकरां रजतखनिम्  ॥  ४।४०।२३  ॥   

  

एतानि प्राप्य एतत्पूर्वोक्तं सर्वं सर्वावयवं विचेतव्यम् । तत्र किं
विचेतव्यं तत्राह-- रामस्य दयितामिति  ॥  ४।४०।२४  ॥   

  

समुद्रमवगाढान्समुद्रान्तर्गतान् । पत्तनानि समुद्रद्वीपवर्तीनि । आलया
ग्रामाः  ॥  ४।४०।२५  ॥   

  

कर्णप्रावरणाः प्रावरणं वस्त्रं तद्वद्विशालश्रवणपुटाः ओष्ठकर्णका
ओष्ठपर्यन्तकर्णाः । लोहमुखाः लोहवत्कठिनकृष्णमुखाः । एकपादका एकपादकाः
सन्तो जवना वेगगतयः  ॥  ४।४०।२६  ॥   

  

अक्षया अक्षयसन्तानाः एते उक्ताः पुरुषाः तथैव पुरुषादका रक्षोभेदाः
तीक्ष्णसूच्यग्रसदृशतैक्ष्ण्यवती चूडाकेशपाशो येषाम्  ॥  ४।४०।२७  ॥   

  

आममीनाशना अपक्वमत्स्यभुजः नरव्याघ्रा अधःप्रदेशे नराकारा एव सन्त उपरिभागे
व्याघ्राकाराः, अत एव घोराः  ॥  ४।४०।२८  ॥   

  

काननौकस इति संबोधनम् । गिरिभिर्ये च गम्यन्ते गिरीनाकम्य ये देशा
द्वीपाश्च गम्यन्ते, ये च प्लवनेन कूर्दनेन गम्यन्ते, ते च प्लवेनोडुपेन
गम्यन्ते, ते च विचेया इत्यन्वयः  ॥  ४।४०।२९  ॥   

  

ततः परं यत्नवन्तो भूत्वा सप्तराज्योपशोभितं यवद्वीपम्, तथा सुवर्णद्वीपम्,
रूप्यकद्वीपम् । निचेतव्यमिति शेषः । सुवर्णकरमण्डितमिति सुवर्णं कुर्वन्ति
ये तैः शोभितम्  ॥  ४।४०।३०  ॥   

  

ततः परं यवाख्यद्वीपमतिक्रम्य शिशिरनामा पर्वतो ऽस्ति  ॥  ४।४०।३१  ॥   

  

एतेषामुक्तद्वीपानाम्  ॥  ४।४०।३२  ॥   

  

ततः समुद्रस्य पारं गत्वा रक्तवर्णजलम्, अत एव शोणाख्यं नदं प्राप्य  ॥ 
४।४०।३३  ॥   

  

तस्य तीर्थेष्ववतारभेदेषु  ॥  ४।४०।३४  ॥   

  

बहुनिष्कुटा बहुपवनप्रदेशाः । दरीमन्तो दरीयुक्ताः  ॥  ४।४०।३५  ॥   

  

समुद्रद्वीपानुक्तदेशात्परिवर्तीक्षुसमुद्रद्वीपान् । ऊर्मिमन्तम्, अत एव
क्रोशन्तं महाघोषम्  ॥  ४।४०।३६  ॥   

  

तत्रेक्षुमुद्रविशेषं समनुज्ञाताः
समनुज्ञातच्छायाद्वारकग्रहणसामर्थ्यादिमन्तः,
छायागृहीतप्राणिभक्षणानुमतिकाश्च  ॥  ४।४०।३७  ॥   

  

इक्षुरसस्यापि श्यामत्वात्तदुदघेः कालमेघप्रतिमत्वम् ।
तीर्थेनोपायेनाभिगम्य प्राप्य  ॥  ४।४०।३८  ॥   

  

ततः इक्षुसागरात्परतः रक्तजलं रक्तवर्णजलम् अत एव लोहिताख्यम् ।
कूटशान्मलीं शाल्मलीद्वीपत्वप्रयोजकवृक्षम् । जम्बूद्वीपं जम्बूवत्  ॥ 
४।४०।३९  ॥   

  

तत्र कूटशाल्मलीसमीपे  ॥  ४।४०।४०  ॥   

  

शैलशृङ्गेषु सुरासमुद्रान्तर्वर्तिशैलशृङ्गेषु लम्बन्ते अधोमुखा इति शेषः
 ॥  ४।४०।४१  ॥   

  

सूर्यस्योदयनं प्रति सूर्योदयं प्राप्योर्ध्वमुखाः सूर्येण युध्यमानाः
सूर्येणाभितप्तास्तन्मण्डलब्रह्मतेजोभितप्ताः ब्रह्मतेजोभिरहन्यहनि
त्रैवर्णिकप्रवर्तितैर्ब्रह्मविद्यातेजोभिर्निहताः सन्तः सुरोदजले पतन्ति ।
ततः पुनरुज्जीविता लम्बन्ते स्म । शैलशृङ्गेष्विति शेषः । अत्र कतककृतः
"शैलशृङ्गेषु लम्बन्ते" इत्यादि श्लोकद्वयं प्रक्षिप्तम् । "तानि रक्षांसि
मन्देहारुणे द्वीपे प्रक्षिपन्ति" इति श्रुतावरुणद्वीपे
तत्प्रक्षेपोक्तेरत्रारुणद्वीपप्रसङ्गाभावात्प्राचीनपुस्तकेष्वदर्शनाच्चेत्याहुः
। ततः-- पाण्डुरेति । अत्र सुराक्षीरोदयोर्मध्ये
सर्पिर्दधिसमुद्रयोर्विवेचनानुक्तिस्तत्र विचेतव्यदुर्गस्थलाभावादिति कतकः
। अनुक्तमपि तदुभयविवेचनमर्थतो ऽवगन्तव्यमिति तीर्थः  ॥  ४।४०।४२,४३  ॥   

  

मुक्ताहारमिव ऊर्मिभिस्तद्वन्तमिवेत्यर्थः  ॥  ४।४०।४४  ॥   

  

सरश्च नाम्ना सुदर्शनमित्यन्वयः  ॥  ४।४०।४५  ॥   

  

नामशब्दः प्रसिद्ध्यर्थः  ॥  ४।४०।४६  ॥   

  

नलिनीयुक्तं सुदर्शनं सर इत्यर्थः  ॥  ४।४०।४७  ॥   

  

जलोदं शुद्धजलरूपोदकम् । तत्र जलसमुद्रे तत्कोपजमौर्वब्रह्मर्षिकोपजं
हयमुखं वडवामुखं तेजो ब्रह्मणा कृतमस्ति  ॥  ४।४०।४८  ॥   

  

अस्याद्भुतं महावेगं सचराचरं सर्वं जगद्युगान्ते ओदनं वदन्ति अनेन तस्य
ब्रह्मरूपता सूचिता । तद्वडवामुखं दृष्ट्वा तत्र पतनमीत्या
विक्रोशतामसमर्थानाम्, चात्समर्थानामपि, सागरौकसां भूतानां यो नादो ऽभूत्सः
श्रूयते  ॥  ४।४०।४९  ॥   

  

स्वादूदस्य शुद्धोदकस्य समुद्रस्य । "उत्तरे तीरे" इति पाङ्क्तः पाठः  ॥ 
४।४०।५०  ॥   

  

चन्द्रप्रतीकाशं श्वेतवर्णम्  ॥  ४।४०।५१,५२  ॥   

  

त्रिशिराः शिरःप्रदेशवर्तित्रिस्कन्धवान् । सवेदिक आधारवेदिबन्धसहितः  ॥ 
४।४०।५३  ॥   

  

अयमेव तालः पूर्वस्यां दिशि पूर्वदिग्व्यवस्थाया निर्माणं कृतम्
अभिज्ञाशङ्कुवत्प्रमाणनिर्माणं कृतमित्यर्थः  ॥  ४।४०।५४  ॥   

  

कोटिः शिखरम् सवेदिका साधारपर्वता  ॥  ४।४०।५५,५६  ॥   

  

तत्र शतयोजनदीर्घे उदयगिरिशिखरे  ॥  ४।४०।५७  ॥   

  

तत्र सौमनसे शृङ्गे । त्रिविक्रमे त्रिभिः पदैस्त्रिलोक्या आक्रमणप्रस्तावे
प्रथमं पदं तत्र कृत्वा द्वितीयं पदं मेरोः शिखरे चकार  ॥  ४।४०।५८  ॥   

  

अस्तानन्तरमुत्तरेण जम्बूद्वीपं परिक्रम्य तन्महोच्छ्रयं शिखरं सौमनसाख्यं
प्राप्य स्थितो दिवाकरो जम्बूद्वीपवर्तिनां भूयिष्ठं दृश्यो भवति । सौमनसे
शिखरे इत्यर्थः । इदं सत्ययुगाभिप्रायम् । त्रेतायां क्षीरसागरमध्यगस्य
द्वापरे सुरोदमध्यगस्य कलौ लङ्कामध्यगस्य जम्बूद्वीपस्थमनुष्यदृश्यताया
अन्यत्रोक्तत्वात्  ॥  ४।४०।५९,६०  ॥   

  

यस्य पुरः पुरस्तात्समीपे एवायं प्रागुक्तसुदर्शनसरश्चिह्नो द्वीपः
प्रकाशते, तस्मिन्सौमनसशिखरे भगवत्युदिते सर्वप्राणभृतां प्राणिनां
तेजःसंबन्धो भवति, चक्षुश्च प्रकाशते  ॥  ४।४०।६१,६२  ॥   

  

काञ्चनशैलस्य सूर्यस्य च तेजसा ऽ ऽविष्टा समाक्रान्ता पूर्वा
सन्ध्योदयावच्छिन्ना पूर्वा दिग्रक्ता सती प्रकाशते  ॥  ४।४०।६३  ॥   

  

तदेवाह पूर्वमिति । चो हेतौ । यतो भुवनस्य प्रकाशनहेतोः
सूर्यस्योदयनमवेक्ष्य पूर्वं प्रथमं पृथिव्या एतद्द्वारमूर्ध्वस्थानां
पृथिवीप्रवेशस्य द्वारं पृथ्वीस्थानां भुवनस्य ब्रह्मभुवनस्य
प्रवेशद्वारमेतदुदयगिरिरूपं कृतम्, अत एषा पूर्वा दिगुच्यते । अन्ये तु--
एतद्द्वारमेतद्दिग्वर्ति महद्भूविवरं सृष्टं ब्रह्मणा, तस्मादेषा पूर्वा
दिगुच्यते  ॥  ४।४०।६४ ॥   

  

तस्य शैलस्योदयशैलस्य  ॥  ४।४०।६५  ॥   

  

ततः परमुदयाद्रेः पुरस्तात्त्रिदशावृता
तद्दिगधिष्ठात्रिन्द्रादित्रिदशाधिष्ठिता । उदयाचलात्परमगम्यत्वे हेतुमाह--
रहितेति  ॥  ४।४०।६६  ॥   

  

उक्तार्थोपसंहारः-- शैलेष्वित्यादि  ॥  ४।४०।६७६९  ॥   

  

सिद्धार्थाः कृतान्वेषणकृत्याः  ॥  ४।४०।७०,७१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे चत्वारिंशः सर्गः  ॥  ४।४०  ॥   

  


