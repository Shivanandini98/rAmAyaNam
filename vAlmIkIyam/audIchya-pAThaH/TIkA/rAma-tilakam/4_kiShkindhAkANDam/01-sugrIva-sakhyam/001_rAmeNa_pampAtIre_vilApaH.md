+++
title = "००१ रामेण पम्पातीरे विलापः"
title_english = "001 Sri Rama at Pampa Lake lamenting for Seetha"

+++


तिलकटीका ।  

सुग्रीवस्यावनं तुर्ये इन्द्रसूनोश्च मर्दनम् ।  

मारुतेर्मुद्रिकादानं कृतं येन स मे गतिः  ॥   

स विराधादिवधेन प्रसिद्धपराक्रमः पम्पादर्शनोद्दीपितकामो वा तां
सुग्रीवाधिष्ठितर्ष्यमूकसमीपगां पुष्करिणीं पम्पानद्यन्तरगतं पम्पाक्यं
मतङ्गाख्यं वा सरोविशेषम् । विललाप पर्यदेवयत्  ॥  ४।१।१  ॥   

  

तां पम्पां दृष्ट्वा तज्जन्यहर्षात्तस्येन्द्रियाणि चकम्पिरे
उद्रिक्तविकाराणीवाभूवन् । कामवशमापन्न इव  ॥  ४।१।२  ॥   

  

वैदूर्यवत्तत्प्रभावन्निर्मलोदका पम्पा तदाख्यसरोवरावच्छिन्ना पम्पानदी ।
तज्जलस्यौपाधिकश्यामत्वप्रतिभासाद्वैदूर्यप्रभासादृश्यम् । उपाधिमाह--
फुल्लेति । द्रुमादिच्छायया तथा भानम्  ॥  ४।१।३  ॥   

  

पम्पायाः काननं तत्परिसरवर्तिकाननम् । यत्र कानने सशिखरा
इवोन्नताग्रशाखाभिः सशृङ्गा इव द्रुमाः शैला वा शैला इव राजन्ति  ॥  ४।१।४
 ॥   

  

शोकाभिसन्तप्तं राज्यभ्रंशसीतावियोगादिना शोकतप्तम् आधयः पीडयन्तीत्युक्तम्
। तानाधीनाह-- भरतस्येति । दुःखेन जटावल्कलादिदुःखस्मरणेन  ॥  ४।१।५  ॥   

  

एवं शोकार्तस्यापि शोभते सुखावहा वर्तते इत्यर्थः  ॥  ४।१।६  ॥   

  

व्यालाः श्वापदाः  ॥  ४।१।७  ॥   

  

नीलानुबद्धं पीतं नीलपीतं शाद्वलं हरितप्रदेशः । परिस्तोमैः कुथैरर्पितं
युक्तम् "परिस्तोमः कुथो द्वयोः" । "द्रुमाणामुच्छ्रितैः" इति पाठे
उच्छ्रितगन्धैः । यद्वा परिस्तोमैः परिस्तोमभूतैः राशीभूतैरिव स्थितैः
पुष्पैरर्पितं युक्तम्  ॥  ४।१।८  ॥   

  

शिखराणि द्रुमाग्राणि उपगूढानि व्याप्तानि । सर्वतः सर्वावच्छेदेन  ॥  ४।१।९
 ॥   

  

अयं कालो वसन्तः प्रचुरमन्मथः कामोद्दीपकः । अत एव गन्धवान्कामोद्दीपनेन
गर्ववान् "गन्धो गन्धक अमोदे लेशे संबन्धगर्वयोः" इति । सुरभिर्मासो
मधुमासः । जातानि पुष्पफलानि यत्र तादृग्द्रुमः  ॥  ४।१।१०,११  ॥   

  

प्रस्तरेषु समशिलातलेषु  ॥  ४।१।१२,१३  ॥   

  

कुसुमोत्कटा बहुकुसुमाः । "कुसुमोत्कचाः" इति पाठे कुसुमैरुद्भूतकचाः
सञ्जातकेशा इवेत्यर्थ इति कतकः । तादृशीः शाखा
विक्षिपंश्चालयन्मारुतश्चलितस्थानैस्तत्तत्कुसुमस्थानतश्चलितैः
आहिताग्न्यादिरयम् । षट्पदैरनुगीयते । पुष्पं हरन्मारुतो ऽनुसृत्य गीयत
इत्यर्थः  ॥  ४।१।१४  ॥   

  

मत्तेति । अत्र वायोर्गानकर्तृत्वेन नर्तकाचार्यसाधर्म्यमुच्यते ।
मत्तकोकिलकृतैः संनादैर्मृदङ्गादिध्वनिभिर्नर्तयन्निव नृत्यं शिक्षयन्निव ।
शैलकन्दरनिष्कान्तस्तन्निष्क्रमकाले ध्वनियुतत्वात्प्रगीतवानिव  ॥  ४।१।१५
 ॥   

  

तेन मन्दत्वादिगुणवता विक्षिपता वृक्षांश्चालयता ग्रथिताः कृतग्रथना इव  ॥ 
४।१।१६  ॥   

  

गन्धमभ्यवहन्वातीति संबन्धः  ॥  ४।१।१७  ॥   

  

अनुकूजद्भिः षट्पदैर्विनदन्तीव  ॥  ४।१।१८  ॥   

  

संसक्तशिखराः संपन्नशेखराः इवेत्यर्थ इति कतकः ।
गिरिप्रस्थेषूत्पन्नैर्द्रुमैः शैलाः संबद्धाग्रभागा इत्यर्थ इति तीर्थः  ॥ 
४।१।१९  ॥   

  

पुष्पैः सञ्छन्नाः शिखराः शाखाग्रभागा येषाम् । मारुतकृतोत्क्षेपणेन चालनेन
चञ्चला मधुकररूप उत्तंसश्चूडा येषां ते । प्रगीता इव प्रारब्धनृत्यगीता
इवेत्यर्थः  ॥  ४।१।२०  ॥   

  

कर्णिकारः पीतपुष्प इत्यनेन ज्ञायते  ॥  ४।१।२१,२२  ॥   

  

हृष्टं यथा तथा प्रवदमानः कोकिलो मां समाह्वयति स्पर्धयेवेत्यर्थः  ॥ 
४।१।२३ ॥   

  

दात्यूहको जलकुक्कुटः हृष्टः कामावेशेन । वननिर्झरे वनमध्यगे प्रस्रवणे  ॥ 
४।१।२४  ॥   

  

मामाहूय प्रदर्शनार्थमिति शेषः । परममतिशयेन  ॥  ४।१।२५  ॥   

  

पतगाः कर्तारो वृक्षादीन्कर्मभूतान्सम्पतन्ति पश्य  ॥  ४।१।२६  ॥   

  

पुंभिर्विहङ्गैर्विमिश्राः सम्बद्धाः आत्मव्यूहेषु स्वस्वजातिसमूहेषु
अभिनन्दिताः प्राप्तानन्दाः भङ्गराजप्रमुदिताः प्रमुदितभृङ्गराजा इव
मधुरस्वनाः अस्याः कूले सन्तीति शेषः । यद्वा भृङ्गराजसम्बन्धेन प्रमुदिता
मधुरस्वरा भृङ्ग्यश्चात्र सन्तीति शेषः  ॥  ४।१।२७  ॥   

  

तथास्या इह कूले शकुनाश्च प्रमुदिताः सन्ति । दात्यूहानां रतिसम्बन्धिनो
विक्रन्दा दात्यूहरतिविक्रन्दास्तैः  ॥  ४।१।२८  ॥   

  

अशोकस्तबकरूपा अङ्गारा यस्य । अग्नेः सशब्दत्वादाह-- षट्पदस्वन एव निःस्वनो
यस्य । पल्लवरूपा अर्चिषो यस्य  ॥  ४।१।२९,३०  ॥   

  

अयं हीति । अयं कालो वसन्तकालस्तस्या मम दयिताया रुचिर इष्टः  ॥  ४।१।३१
 ॥   

  

कोकिलैराकुलः सीम्नां वनसीम्नामन्तो मध्यप्रदेशो येन सः । मन्मथायासेन
कामपीडया संभूतो जनितः वसन्तगुणैर्मन्दानिलपुष्पितकाननत्वादिरूपैर्वर्धितः
प्रज्वलितः  ॥  ४।१।३२  ॥   

  

न चिरादिवेदानीमेव । "अचिरादिव" इति पाठान्तरम्  ॥  ४।१।३३  ॥   

  

आत्मप्रभवः कामः । भूयस्त्वं वैपुल्यम्  ॥  ४।१।३४  ॥   

  

स्वेदसंसर्गः कामविकारजस्तेन दूषयति मलिनीकरोति तादृशः । यद्वा तं दूषयति
नाशयति मलयानिलसम्बन्धात्तादृशः । चिन्ताशोकाभ्यां बलात्कृतं बलात्कृतपीढम्
 ॥  ४।१।३५  ॥   

  

चैत्रसम्बन्धी वनानिलः  ॥  ४।१।३६  ॥   

  

शिखिनीभिर्मयूरीभिः । मदमूर्च्छिता मत्ताः  ॥  ४।१।३७  ॥   

  

अभिपरीतस्य व्याप्तस्य  ॥  ४।१।३८  ॥   

  

अनुधावति नृत्यप्रसङ्गेनाग्रे गताम्  ॥  ४।१।३९  ॥   

  

रुतैरुपहसन्निव मामिति शेषः  ॥  ४।१।४०  ॥   

  

यतो न हृता तस्मान्नृत्यतीत्यर्थः । विना सीतां विना ऽयं मम पुष्पमासे
चैत्रे वासः सुदुःसहः अतिपीडाजनकत्वात्  ॥  ४।१।४१  ॥   

  

नन्वेतावान्रागस्तवानुचितस्तत्राह पश्येति । संरागो ऽतिशयितो रागः  ॥ 
४।१।४२,४३  ॥   

  

वन्यानि पुष्पाणि मे सीतावियोगाद्भोगसाधनत्वाभावान्निष्फलानि भवन्ति  ॥ 
४।१।४४  ॥   

  

उक्तस्यैव विवरणं पुष्पाणीत्यादि । अतिश्रिया रुचिराणीत्यन्वयः ।
मधुकरोत्करैर्मधुकरसमूहैः  ॥  ४।१।४५  ॥   

  

आह्वयन्त इव नदन्तीत्यन्वयः  ॥  ४।१।४६  ॥   

  

यदि सीतावासदेशे ऽपि वसन्तो ऽस्ति तदा मद्वदेव सापि शोचति सामग्र्याः
समत्वात्  ॥  ४।१।४७  ॥   

  

यद्यपि तत्र वसन्तो न भवेत्कदाचित्, तथापि मया विना सा कथं वर्तयेज्जीवेत्
। मद्विरह एव तन्नाशे पर्याप्त इति भावः  ॥  ४।१।४८  ॥   

  

अथवा वर्तते तत्र वसन्तस्तथापि परैः शत्रुभिः पीडिता यतः सा, अतस्तस्या
वसन्तः किं करिष्यति । परकृतपीडासत्त्वे कामपीडानवकाशादिति भाव इति
प्राञ्चः । परे तु तत्र वसन्तो नास्त्येव । तत्सत्त्वे मया विना सा कथं
तत्र तिष्ठेत् । आगतैव स्यादित्यर्थः । तदेव सूचयन्नाह अथवेति ।
परनिर्भर्त्सनवशान्नायातीत्याशय इत्याहुः  ॥  ४।१।४९  ॥   

  

सर्वथा तस्याः कामपीडया नाश एव प्राप्त इत्याह श्यामेति  ॥  ४।१।५०  ॥   

  

तदेव विवृणोति-- दृढमिति । साध्वी सीता मद्विरहं गता संप्राप्ता,
वसन्तसत्त्वे ऽसत्वे वा सर्वथा वर्तयितुं जीवितुं नालं न समर्था  ॥  ४।१।५१
 ॥   

  

एवंनिश्चयकारणं परस्परानुरागसाम्यं दर्शयति मयि भाव इति  ॥  ४।१।५२  ॥   

  

हिमावहो ऽपि पावकप्रतिमो ऽत्युष्ण इति विरोधाभासः  ॥  ४।१।५३  ॥   

  

यं वायुं सीतया सह स्थितिकाले सदा सुखं मन्ये इत्यन्वयः  ॥  ४।१।५४  ॥   

  

तदा सीतासंयोगकाले ऽसौ वायसः पक्षी विहङ्ग आकाशगः सन्प्रणदितस्तेन च
तद्वियोगं सूचितवानित्याशयः । अथ तां विना तद्वियोगावस्थायां पादपगतः
प्रहृष्टमभिकूजति तेन तत्संयोगं सूचयतीत्याशयः । तदेव विवृणोति विहगः
सन्प्रतिहारकः । अपहारक इत्यर्थः । तु इदानीं तु स पक्षी तस्याः समीपं मां
नेष्यतीत्यर्थः । कतकस्तु-- "पक्षी प्रणदितस्तथा" इति, "विहगः प्रीतिकारकः"
इति च प्राचीनः पाठः । असौ पक्षी तथा ऽतिसुखं यथा भवति तथा विहगः
सन्नाकाशगः प्रणदितो नादं कृतवान् । अस्य पूर्वमिति शेषः । तत्संयोगकाले
इत्यर्थः । अथेदानीं तां विना तद्वियोगकाले । अन्यथेति शेषः । दुःखनाद
इत्यर्थः । अथ कञ्चिच्छकुनमाह-- पादपगतो वायसः प्रहृष्टं यथा कूजति । एष
विहग एवंनादविशिष्टो विहगो वायसो यत्र सीता तिष्ठति तत्र तस्याः
प्रीतिकारको ऽतिपीडाभावसूचकः । मां तु मां च तस्याः समीपं
तत्समीपगमनद्वारमुपनेष्यत्युपस्थापयिष्यतीत्यर्थ इत्याह  ॥  ४।१।५५,५६  ॥   

  

पुनः कामपीडां नाटयति-- पश्येति । शृण्वित्यर्थः । अवकूजतां शब्दं
कुर्वताम्  ॥  ४।१।५७  ॥   

  

मदोद्धूतां मदेन स्खलन्तीम्  ॥  ४।१।५८,५९  ॥   

  

विभ्रमोत्सिक्तमनसः शृङ्गारोद्रिक्तचित्ताः  ॥  ४।१।६०  ॥   

  

विचरन्ति किंनरीभिः सहेति शेषः । स्वनायिकासहितनायकान्तरदर्शनमुद्दीपनम्  ॥ 
४।१।६१  ॥   

  

नलिनान्यत्र रक्तकमलानि  ॥  ४।१।६२  ॥   

  

नीलोत्पलैरासमन्ताद्युतः  ॥  ४।१।६३  ॥   

  

जले षट्पदाहतकेसरैर्जले भ्रमरपतितपुष्पधूलिभिरभिसंवृता व्याप्ता शोभते  ॥ 
४।१।६४  ॥   

  

चित्रप्रस्थानि चित्रप्रदेशानि वनान्तराणि यस्याः सा  ॥  ४।१।६५  ॥   

  

पवनाहतवेगाभिः पवनाघातजनितवेगाभिः । अम्भसि पङ्कजानि विराजन्त इत्यन्वयः  ॥ 
४।१।६६  ॥   

  

अपश्यतो मे । आत्मने इति शेषः । यद्वा कर्तुः शेषत्वविवक्षायां मे इति
षष्ठी  ॥  ४।१।६७  ॥   

  

वामत्वं कौटिल्यं गतः । वियुक्तां दुर्लभामद्याप्राप्यां स्मारयिष्यति
स्मारयतीत्यर्थः । चित्तवैकल्यबोधनद्वारान्यथाप्रयोगो विरहपरिपोषाय  ॥ 
४।१।६८  ॥   

  

कामः कामकृततापः । भूयो ऽधिकम्  ॥  ४।१।६९  ॥   

  

रमणीयानि भवन्ति स्म  ॥  ४।१।७०  ॥   

  

पद्मकोशस्य पलाशानि दलानि कामोद्दीपकान्यपि तन्नेत्रकोशाभ्यां
तन्नेत्रपुटाभ्यां  

सदृशानीति द्रुष्टुं दृष्टिर्मन्यत इत्यर्थः  ॥  ४।१।७१  ॥   

  

पद्मकेसरेत्यादिना शैत्यसौरभ्ये वृक्षान्तरेत्यादिना मान्द्यम्  ॥  ४।१।७२७४
 ॥   

  

किंशुकैः प्रदीप्ता इवेत्यन्वयः  ॥  ४।१।७५  ॥   

  

पम्पातीररुहास्तत्तीरवृक्षाः संसिक्तास्तज्जलसेकेन वर्धिताः । मालती जातिः
 ॥  ४।१।७६  ॥   

  

वासन्ती हेमपुष्पिका  ॥  ४।१।७७  ॥   

  

चिरिबिल्वो नक्तमालः  ॥  ४।१।७८  ॥   

  

पद्मका गन्धवृक्षविशेषाः । सिंहकेसरा पिञ्जरा यैस्ते  ॥  ४।१।७९  ॥   

  

चूर्णकाः शाल्मलीविशेषाः पारिभद्रको मन्दारः  ॥  ४।१।८०  ॥   

  

मुचुकुन्दाः । "मुचिलिन्दाः" इति पाठान्तरम्  ॥  ४।१।८१,८२  ॥   

  

पुष्पिताः सन्तीति शेषः । तान्पश्येत्याह-- पुष्पितानिति ।
समासोक्त्यलङ्कारः  ॥  ४।१।८३  ॥   

  

तानेवोपमामुखेनोपपादयति-- वातेति  ॥  ४।१।८४,८५  ॥   

  

नैकरसास्वादसंमोदित इवानेकरसास्वादेन जातहर्ष इव  ॥  ४।१।८६  ॥   

  

मधुलिप्सया पुष्पात्पुष्पान्तरं गच्छन् । उत्प्रेक्षते इदं मृष्टमिति ।
मृष्टं मधुरम्  ॥  ४।१।८७,८८  ॥   

  

स्वयं निपतितैः कुसुमसमूहैरुपस्तीर्णेयं भूमिः शयनप्रस्तरैः
शयनार्थतल्पप्रसरणैरिव सुखाकृता सुखकरी । "सुखप्रियादानुलोम्ये" इति डाच्
 ॥  ४।१।८९  ॥   

  

विविधैस्तैः पुष्पैर्नगसानुषु विस्तीर्णाः पीतरक्ताभाः, अत एव विविधाः
प्रस्तराः शय्याः कृता इत्युत्प्रेक्षा  ॥  ४।१।९०  ॥   

  

हिमान्ते शिशिरान्ते । पुष्पमासे चैत्रे सङ्घर्षः स्पर्धा  ॥  ४।१।९१  ॥   

  

नगा वृक्षाः विटपाः शाखाः कुसुमयुक्तशाखावन्त इत्यर्थः  ॥  ४।१।९२  ॥   

  

उद्दीपयन्निव ममेति शेषः  ॥  ४।१।९३  ॥   

  

मन्दाकिन्यास्तत्सदृशपम्पायाः । अतिशयोक्तिरत्र । यत इदं मनोरममतो यज्जगति
तस्या गुणा विख्याता एतत्स्थाने युक्तमित्यर्थः  ॥  ४।१।९४  ॥   

  

वसेमहि तया सहेति शेषः । शक्राय शक्रपदप्राप्तये  ॥  ४।१।९५  ॥   

  

उक्तमेवानुरागातिशयेन पुनराह नहीति । अन्येषु सुखान्तरेषु  ॥  ४।१।९६,९७
 ॥   

  

इमां पम्पाम् । पुष्करैरासमन्ताद्युताम्  ॥  ४।१।९८,९९  ॥   

  

स्मृत्वा स्मारयित्वा दीपयन्तीवेत्यन्वयः  ॥  ४।१।१००  ॥   

  

विरहीकृतं विरहितं कृतम् । पश्येत्यनुकर्षः । सञ़्चरन्तः मृगीभिः सहिता
मृगाः इति शेषः  ॥  ४।१।१०१,१०२  ॥   

  

स्वस्ति भवेदित्यस्यैव विवरणम्-- जीवेयमिति । यदि सा मया सहैवंभूतं
पद्मानां सौगन्धिकानां च गन्धवहं पवनं सेवेत तदा जीवेयमित्यन्वयः  ॥ 
४।१।१०३  ॥   

  

पम्पावनवायुं ये नायिकया सह सेवन्ते ते धन्या इत्यर्थः  ॥  ४।१।१०४  ॥   

  

विवशा शत्रुवशत्वात्  ॥  ४।१।१०५  ॥   

  

पृष्टा सीता क्वेति येन तं किंनु कुशलं वक्ष्यामि  ॥  ४।१।१०६  ॥   

  

मन्दं मन्दभाग्यम्  ॥  ४।१।१०७  ॥   

  

धारये प्राणानिति शेषः  ॥  ४।१।१०८  ॥   

  

अञ्चिते पूजिते पद्मतुल्ये अक्षिणी यत्र तादृशम्  ॥  ४।१।१०९  ॥   

  

स्मितेनेषद्धास्येन विनोदवचनेनान्तरे मध्ये एव युतम्, न
त्वोष्ठप्रदेशाद्बहिरिति पतिव्रतालक्षणसूचनम् । इदं पूर्ववर्णितमुखान्वयि ।
कश्चित्तु प्रसन्नहास्यविशेषेण युतमिति वाक्यविशेषणमाह । गुणवत्प्रसादवत् ।
मधुरमपरुषाक्षरम्  ॥  ४।१।११०  ॥   

  

वने दुःखं प्राप्यापि नष्टदुःखेव  ॥  ४।१।१११  ॥   

  

क्व सा स्नुषा, कथं किंप्रकारेति च पृच्छन्तीं किं नु वक्ष्यामि । यथाजातं
वक्ष्यामि वा ऽन्यथा वा । उभयमपि वक्तुं न शक्यत इत्यर्थः  ॥  ४।१।११२,११३
 ॥   

  

अव्ययमनपायार्थम्  ॥  ४।१।११४  ॥   

  

संस्तम्भ शोकं निरुन्धीत्यर्थः । अकलुषात्मनामपीदृशाना शोकमनसां मतिर्मन्दा
नेति न अपि तु मन्दैव  ॥  ४।१।११५  ॥   

  

अतः स्मृत्वेत्यादि । "संयोगा विप्रयोगान्ताः" इति न्यायेन प्रियविषये
ऽवश्यंभावि वियोगदुःखं स्मृत्वा स्नेहं त्यज । विपक्षे बाधकमाह--
अतिस्नेहेति । आर्द्रा जलसिक्ता ऽपि । एवं शान्तमपि चित्तमतिस्नेहसंबन्धेन
तद्वियोगजशोकदीपेन दीप्येतैवेति भावः  ॥  ४।१।११६  ॥   

  

ततो ऽभ्यधिकं पातालादभ्यधिकं गुप्तदेशम् । न भविष्यति न जीविष्यतीत्यर्थः
 ॥  ४।१।११७  ॥   

  

तावत्प्रथमम् । प्रवृत्तिर्वासवृत्तान्तः  ॥  ४।१।११८  ॥   

  

दितेरसुरमातुः  ॥  ४।१।११९  ॥   

  

स्वास्थ्यं धैर्यं स्वस्वभावरूपम् । नष्टः कार्यो ऽवश्यं सेव्यो ऽर्थो
येषां तैः पुंभिः सो ऽर्थो ऽयत्ने यत्नाभावे सति नाधिगम्यते  ॥  ४।१।१२०
 ॥   

  

अतः-- उत्साह इति । बलवान्कार्यसाधनसमर्थः  ॥  ४।१।१२१  ॥   

  

उत्साहमात्रं शत्रुसंहारे पौरुषम्  ॥  ४।१।१२२  ॥   

  

कामवृत्तत्वं कामपरतन्त्रत्वम् । शोकं पृष्ठतः संन्यस्य कामजशोकसेवने
कामस्य वृद्धेस्तत्सेवनं पृष्ठतः कृत्वेत्यर्थः । महात्मानं
रजस्तमोमलास्पृष्टचित्तं निरनिशयशौर्यधैर्यादिस्वभावचित्तं च कृतात्मानं
श्रुतिस्मृत्यादिषु गुरुभिः शिक्षितस्वरूपं किं नावबुद्ध्यसे ।
यद्यपीश्वरस्य लोकवद्धर्माधर्माश्रयं चित्तं नास्ति तथापि मायिकं तदाश्रयं
तदस्ति तत्स्वीकारे बाधकाभावात्  ॥  ४।१।१२३  ॥   

  

एवं द्वित्रिवचनमात्रेण शुद्धसत्त्वप्रकृतिकत्वादारोपितशोकादि सन्त्यज्य
धैर्यमुपागमत् । मोहः कामजो मोहजश्च शोकः  ॥  ४।१।१२४  ॥   

  

अतिक्रामदत्यक्रामत् । पारिप्लवा वायुचञ्चलास्तीरद्रुमा यस्यां ताम्  ॥ 
४।१।१२५ ॥   

  

विचार्य लक्ष्मणोक्तेर्युक्तत्वमिति शेषः  ॥  ४।१।१२६  ॥   

  

धर्मेण "संस्तम्भ राम" इत्यादिनीतिरूपधर्मबोधनेन । बलेन "गच्छति पातालम्"
इत्यादित्वस्वलकथनेन च  ॥  ४।१।१२७  ॥   

  

एवं वृत्तमनूद्य वर्तिष्यमाणं दर्शयति ताविति । वितत्रसे वितत्रास ।
बाल्यानीतत्वशङ्कया त्रासः । इष्टमिष्टभोजनादिविषयचेष्टामपि नैव विचेष्ट च
न चकार च । "विभ्रान्तमत्तस्य बभूव चित्तम्" इत्याधुनिकपाठे तस्य
सुग्रीवस्य चित्तं तद्दर्शनेन विभ्रान्तिमत् भयवद्बभूवेत्यर्थः  ॥  ४।१।१२८
 ॥   

  

उक्तमेव विवृणोति-- स ताविति । भयभारभग्नो भयभारेण भग्नोत्साहः  ॥  ४।१।१२९
 ॥   

  

तमाश्रामं मतङ्गशापाद्वालिना दुष्प्रवेशम्, अत एव शरण्यम् । सेवितान्तं
सेवितमध्यं, सेवितप्रान्तं वा । तौ दृष्ट्वा त्रस्ता हरयो
वालिप्रेरितबुद्ध्या भीता विजग्मुर्गताः  ॥  ४।१।१३०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे प्रथमः सर्गः  ॥  ४।१  ॥   

  


