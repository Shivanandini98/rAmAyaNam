+++
title = "०३४ लक्ष्मणकृतं सुग्रीवतर्जनम्"
title_english = "034 Lakshmana upbraids Sugreeva"

+++


तमिति । अप्रतिहतं केनाप्यप्रतिबद्धम्  ॥  ४।३४।१,२  ॥   

  

महान्महेन्द्रध्वजो यथालङ्कृतः  ॥  ४।३४।३  ॥   

  

अनूत्पेतुः पश्चादुत्थितवत्यः  ॥  ४।३४।४  ॥   

  

सञ्चचार संमुखमाजगाम । अवस्थितो बभूवेत्यस्य लक्ष्मण इति शेषः ।
कल्पवृक्षोपमया सर्वहितत्वं व्यङ्ग्यम्  ॥  ४।३४।५  ॥   

  

सतारं शशिनमिव स्थितम्  ॥  ४।३४।६  ॥   

  

सत्त्वाभिजनाम्यां संपन्नः । तल्लक्षणानि सानुक्रोशत्वादीनि  ॥  ४।३४।७  ॥   

  

अधर्मे स्थित इत्यन्वयः अधर्ममार्गस्थः । नृशंसतरः क्रूरतरः  ॥  ४।३४।८  ॥   

  

प्रकृतोपयुक्तमसत्यदोषमाह शतमिति । एकाश्वनिमित्तके ऽनृते
दानादिप्रतिज्ञाविघाते सति सो ऽनृतवाक् । शतं हन्ति शताश्वहननदोषभाक् ।
गोविषयानृते गोसहस्रहननभाक् । एवं पुरुषानृते
पुरुषविषयकिञ्चित्प्रतिज्ञाहानौ स पुरुषः प्रथममात्मानं
हन्त्यात्मघातदोषभाक् । निजं पुण्यलोकं नाशयति वा । तथा स्वजनस्य पित्रादेः
पुण्यलोकं च नाशयति  ॥  ४।३४।९  ॥   

  

अथ कृतघ्नदोषमाह-- पूर्वमिति । कृतार्थः मित्रैरिति शेषः । सर्वभूतानां
सर्वलोकानां वध्यः सर्वलोकबहिष्कार्य इत्यर्थः  ॥  ४।३४।१०  ॥   

  

नायमर्थः स्वकल्पनामात्रकल्पित इत्याह गीत इति । ब्रह्मणा हिरण्यगर्भेणायं
श्लोकः पूर्वोक्तः सर्वलोकनमस्कृतः ब्रह्मवदेव सर्वस्मर्तृसंमत इत्यर्थः ।
अथ रामवचनमाह त्वां कृतघ्नं दृष्ट्वा क्रुद्धेन रामेण यदुक्तं तच्छृणु  ॥ 
४।३४।११  ॥   

  

किं तत्तत्राह गोघ्न इति  ॥  ४।३४।१२  ॥   

  

कुतो ऽहं कृतघ्नस्तत्राह पूर्वमिति  ॥  ४।३४।१३  ॥   

  

मिथ्यावादित्वं दर्शयति-- नन्विति । यत्नः प्राक्प्रतिज्ञातः । कृतमिच्छता
कृतस्य प्रतिकृतं कर्तुमिच्छता  ॥  ४।३४।१४  ॥   

  

मण्डूकराविणं स्वगृहीतमुखस्थमण्डूकशब्देन शब्दवन्तं सर्पं यथा जनो
ऽनवलोकनान्मण्डूकमेव जानीते, न तु सर्पम्, तथा तव स्वरूपं रामो
नाज्ञासीदिति भावः । कश्चित्तु-- मण्डूकग्रहणार्थं सर्पो मण्डूकवद्रौति तेन
स्वरेण स्वगण इति विस्रब्धः स्वसमीपमागतो मण्डूकस्तेन गृह्यते । एवं वञ्चकं
त्वां नाज्ञासीदित्यर्थ इत्याह । तत्तु तथालोकाप्रसिद्ध्योपेक्ष्यम्  ॥ 
४।३४।१५  ॥   

  

पापस्त्वमित्यन्वयः  ॥  ४।३४।१६१८  ॥   

  

शरान्नूनं न पश्यसि, यतो ग्राम्यसुखं निषेवसे तेन च सुखी सन्रामकार्यं
मनसापि नावेक्षसे  ॥  ४।३४।१९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे चतुस्त्रिंशः सर्गः  ॥  ४।३४  ॥   

  


