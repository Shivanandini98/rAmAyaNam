+++
title = "०३३ तारया लक्ष्मणप्रसाधनम्"
title_english = "033 Lakshmana s fury Tara s pacifying"

+++


अथैवं हनुमद्वचनानन्तरम् । प्रतिसमादिष्टो ऽङ्गदात्प्रतिसन्देशं प्राप्तः
 ॥  ४।३३।१  ॥   

  

स्थिता हरयः प्राञ्जलयो बभूवुरित्यन्वयः  ॥  ४।३३।२  ॥   

  

पर्यवारयन् भयेन लक्ष्मणं परिवार्य गन्तुं नाशक्नुवन्नित्यर्थः  ॥  ४।३३।३
 ॥   

  

पुष्पितानि काननानि यस्यां सा ताम्
रत्नसमाकीर्णामनेकोत्तमवस्त्वाक्रान्ताम्  ॥  ४।३३।४  ॥   

  

तस्यैव प्रपञ्चः हर्म्येति । सर्वकामफलैः सर्वदा ऽपेक्षितफलयुक्तैः  ॥ 
४।३३।५,६ ॥   

  

पाण्डुरेण पद्मं पद्मकाख्यं गन्धद्रव्यम् सुरभिगन्धितां सुगन्धिताम् ।
मधूनां च सन्घैरिति शेषः  ॥  ४।३३।७१३  ॥   

  

पाण्डुरेण शैलेन परिक्षिप्तं स्फटिकशिलामयवप्रेण वेष्टितम्  ॥  ४।३३।१४,१५
 ॥   

  

महेन्द्रदत्तैर्वृक्षैः कल्पवृक्षैः  ॥  ४।३३।१६१८  ॥   

  

सप्तकक्ष्या इत्यस्यातिक्रम्येति शेषः  ॥  ४।३३।१९,२०  ॥   

  

तन्त्रीगीतेन वीणावाद्यघोषेण सहितं मधुरस्वनं मुरजादेः शुश्राव  ॥ 
४।३३।२२,२२ ॥   

  

अभिजनसंपन्ना आभिजात्ययुक्ताः वरमाल्यकृतव्यग्रा वरमाल्यानामुत्तमस्रजां
कृतं करणं तत्र व्यग्राः  ॥  ४।३३।२३  ॥   

  

अव्यग्रान्परिचर्यात्वरारहितान् अनुदात्तपरिच्छदान्प्रशस्तालङ्काररहितान्
 ॥  ४।३३।२४  ॥   

  

लज्जितो ऽभवत् । अयोध्यातो ऽप्यधिकसौभाग्यदर्शनाल्लज्जा ।
परस्त्रीदर्शनकृता लज्जेत्यन्ये  ॥  ४।३३।२५  ॥   

  

रोषवेगेन प्रकुपितः नेदानीमपि कामभोगं त्यजतीति कोपवृद्धिः ।
"रोषवेगप्रचलितः" इति पाठान्तरम् । अर्थस्तुल्यः । आभरणस्वनं श्रुत्वा
स्त्रीणां ततो निवृत्तये ज्यास्वनं चकार  ॥  ४।३३।२६  ॥   

  

तदेवाह चारित्रेणेति । चारित्रेण स्त्रीगोष्ठ्यां प्रवेष्टुं
नोचितमित्याचारपर्यालोचनया ऽपकृष्टो निवर्तितान्तःपुरप्रवेशः
सन्नेकान्तमाश्रित्य रामकोपसमन्वितो रामकार्याप्रवृत्तिदर्शनजकोपेन ।
समन्वितस्तस्थौ  ॥  ४।३३।२७२९ ॥   

  

समाख्यातो बोधितलक्ष्मणागमनः । उपशुष्यतोपाशुष्यत  ॥  ४।३३।३०,३१  ॥   

  

सरोष इव सरोष एव  ॥  ४।३३।३२  ॥   

  

रोषस्थानं रोषकारणं ममापराधमित्यर्थः  ॥  ४।३३।३३  ॥   

  

अस्माभिः कृतं यत्किञ्चिदित्यन्वयः  ॥  ४।३३।३४  ॥   

  

निर्निमित्तकोपासंभवान्निमित्तं चानिर्णीय स्वस्य समीपगमनमनुचितमिति
पक्षान्तरं गृह्णाति अथवेति । स्वयमेव मां विहायेत्यर्थः  ॥  ४।३३।३५  ॥   

  

विशुद्धात्मा गतक्रोधचित्तः  ॥  ४।३३।३६  ॥   

  

उपक्रान्तमुपक्रान्तक्षमापनम्  ॥  ४।३३।३७  ॥   

  

प्रस्खलन्ती मदालसतया पदे पदे स्खलन्ती मदविह्वलाक्षी भोगार्थं
कृतमधुपानमदेनालसचकितनेत्रा प्रलम्बे काञ्चीगुणहेमसूत्रे यस्याः काञ्चिगुणो
रशना नमिताङ्गयष्टिः स्तनभारेणेति शेषः  ॥  ४।३३।३८  ॥   

  

हरीशपत्नीं सुग्रीवपत्नीं ताराम्  ॥  ४।३३।३९  ॥   

  

प्रणयप्रगल्भं मैत्रीसमर्थनसमर्थम् । परिसान्त्वरूपं परितः सान्त्वरूपम् ।
"पतिसान्त्व" इति पाठः सुगमः  ॥  ४।३३।४०  ॥   

  

वाङ्निदेशे ऽनुशिष्टकार्यानुष्ठाने । आपतन्तं दग्ध्वा तिष्ठन्तम्  ॥ 
४।३३।४१  ॥   

  

भूयो ऽधिकं प्रणयप्रकाशपूर्वं दृष्टो ऽर्थो यस्मिंस्तत्  ॥  ४।३३।४२  ॥   

  

अयं ते भर्ता लुप्तधर्मार्थसङ्ग्रहो वर्तते । अर्थो ऽत्र मित्ररूपः एनं किं
न बुध्यसे  ॥  ४।३३।४३  ॥   

  

लुप्तधर्मादित्वमेवाह नेति । राज्यार्थं राज्यस्थैर्यार्थं सामान्या
परिषद्यस्य तादृशः भूत्वेति शेषः  ॥  ४।३३।४४  ॥   

  

विहरंस्त्वया क्रीडन्  ॥  ४।३३।४५,४६  ॥   

  

पानादर्थादिनाशमुपपादयति धर्मेति । महान्धर्मलोपः प्रतिज्ञाहानिरूपः । कृते
उपकारे ऽप्रतिकुर्वतः प्रत्युपकारमकुर्वतः । तावत्प्रथमम् ततो गुणवतो
मित्रस्य मैत्रीनाशे महानर्थलोपो भवति  ॥  ४।३३।४७  ॥   

  

अर्थगुणश्रेष्ठं मित्रार्थसाधनलक्षणश्रेष्ठगुणवत्
सत्यधर्मपरायणमेतद्गुणद्वयवन्मित्रं हि प्रसिद्धम् तद्द्वयं गुणद्वयमपि तव
भर्त्रा परित्यक्तम्, न तु धर्मे मैत्रीपालनरूपे धर्मे व्यवस्थितम्  ॥ 
४।३३।४८  ॥   

  

तत्तस्तस्मादेवं सति प्रस्तुते कार्ये प्रस्तुतकार्यसिद्धिनिमित्तमिति
उत्तरं यदस्माभिः कार्यं तत्कार्यमुदाहर्तुमर्हसि  ॥  ४।३३।४९  ॥   

  

धर्मार्थसमाधियुक्तं तत्संबन्धयुक्तम् । अगतार्थे भ्रष्टप्रयोजने
मनुजेन्द्रकार्ये तद्विषये विश्वासयुक्तं यथा तथा भूयः पुनरुवाच  ॥  ४।३३।५०
 ॥   

  

न कोपकालः अर्थस्यानीतत्वादिति भावः । प्रमादमज्ञातभूतमपराधम्  ॥  ४।३३।५१
 ॥   

  

तस्य सोढव्यतां समर्थयति कोपं कथं नामेति । अपकृष्टसत्त्वे हीने
सत्त्वावरुद्धः सहजसत्त्वगुणावरुद्धविपरीतव्यापारः । "सत्त्वाविरुद्धः" इति
पाठे सहजगुणाविरुद्धव्यापारः । अत एव तपसः प्रसूतिः  ॥  ४।३३।५२  ॥   

  

जानामि कोपमिति । हरिवीरबन्धो रासस्य कोपं कोपनिमित्तं कार्यस्य कालसङ्गं
विलम्बं च जानामि । त्वयि यदायत्तं नः कार्यं राज्यदानलक्षणं त्वया कृतं
तदपि जानामि । यदत्र विषये कार्यं प्रतिकर्तव्यरूपं तदपि जानामि  ॥  ४।३३।५३
 ॥   

  

तव कोपस्यायुक्तत्वे हेतुमपि जानामीत्याह तच्चापीति । शरीरजस्य कामस्य तथा
ऽविषह्यं बलं तच्चापि जानामि । एवं सुग्रीवं यस्मिञ्जने स्त्रीजने
कामेनावबद्धं संभावयसि तं च जानामि । तथाद्यान्यत्र कृत्ये ऽसक्तमव्यापारं
च जानामि  ॥  ४।३३।५४ ॥   

  

नन्वेवं सति मम कोपस्यायुक्तता कथमत आह नेति । यथा त्वं वै निश्चयेन
मन्युवशं प्रपन्नो दृश्यसे तथा जानामि । कामतन्त्रे कामस्वभावपरिज्ञाने तव
बुद्धिर्नास्ति चिरकालं स्त्रीसङ्गाभावादिति भावः । तमेव कामस्वभावमाह नेति
। हि प्रसिद्धम् । यथा देशकालौ भोगायोग्यौ न जानाति तथार्थधर्मावपि
नावेक्षते । मनुष्य इति मनुष्यो ऽपि न जानाति किमुत तिर्यग्जन्तुरिति भावः
 ॥  ४।३३।५५  ॥   

  

मम संनिकृष्टं स्वभार्याया मम समीपे कामवशाद्वर्तमानम् कामाभियोगः कामावेशः
क्षमस्वेति । परवशप्रवृत्तापराधत्वात्स्वभ्रातृत्वाच्च क्षमैवात्र योग्या,
न तु कोप इत्याशयः  ॥  ४।३३।५६  ॥   

  

कामवशत्वं नास्यैवेत्याह महर्षय इति । कामे कामभोगे ऽनुकामो ऽभिलाषो येषां
ते, अत एव स्त्रीषु प्रतिबद्धमोहाः । कपिस्तत्रापि राजा  ॥  ४।३३।५७  ॥   

  

भर्तुर्हितम् उद्दिश्येति शेषः  ॥  ४।३३।५८  ॥   

  

चिराज्ञप्तः त्वदागमनात्पूर्वमेवेति शेषः  ॥  ४।३३।५९  ॥   

  

कामविधेयस्योद्योगाज्ञा ऽपि न विश्वसनीयेत्यत आह आगता इति । कोटीः
शतेत्यस्य बहुत्वे तात्पर्यम्  ॥  ४।३३।६०  ॥   

  

चारित्रं रक्षितं झटित्यन्तःपुरागमनेन । अच्छलं छलमधर्मः, स नेत्यर्थः ।
मित्रभावेन, न तु विकारेण  ॥  ४।३३।६१  ॥   

  

त्वरया रामाज्ञाकरणत्वरया  ॥  ४।३३।६२६४  ॥   

  

प्रमदाभिः समं ददर्शेत्यन्वयः । ततः संरब्धतररक्ताक्षो बभूवेत्यन्वयः  ॥ 
४।३३।६५ ॥   

  

परिरभ्यावस्थित एव सन्ददर्शेत्यन्वयः  ॥  ४।३३।६६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे त्रयस्त्रिंशः सर्गः  ॥  ४।३३  ॥   

  


