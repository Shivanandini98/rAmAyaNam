+++
title = "०३१ रामेण लक्ष्मणप्रेषणम्"
title_english = "031 Lakshmana s fury"

+++


स लक्ष्मणः  ॥  ४।३१।१  ॥   

  

साधुवृत्ते साधूनां वृत्ते स्थिरस्नेहतालक्षणे । कर्मणा
जनितान्फलानुषङ्गानकण्टकराज्यभोगसंबन्धान्न मन्यते सख्यमूलानिति शेषः । अत
एव वानरराज्यलक्ष्मीं न भोक्ष्यते । हि यस्मात्तस्मात्तथा तत्प्रकारा ऽस्य
बुद्धिः प्रेमपरिपालने ऽत्यन्तं न क्रमते । "तथा हि नातिक्रमते" इति पाठः
पाङ्क्तः  ॥  ४।३१।२ ॥   

  

तत्र हेतुमाह मतिक्षयादिति । मतिक्षये हेतुस्तवाप्रसादः । अतस्तस्य
प्रतिकारबुद्धिः प्रत्युपकार बुद्धिर्न वर्तत इति शेषः । न देयम् दत्तं
नानुपालनीयमित्यर्थः  ॥  ४।३१।३  ॥   

  

न धारये धारयितुं न शक्नोमि । वालिपुत्रो ऽङ्गदो विचयमन्वेषणम् । सुग्रीवं
हत्वा तस्मै राज्यसमर्पणादिति भावः  ॥  ४।३१।४  ॥   

  

निवेदितार्थं विज्ञापितसुग्रीववधप्रवृत्तिम् । स्ववीक्षितं सुष्ट्ववीक्षितं
समयोचितम्  ॥  ४।३१।५  ॥   

  

त्वद्विधो धर्मज्ञः पापं मित्रवधाध्यवसायरूपम् । आर्येण सम्यग्विवेकेन  ॥ 
४।३१।६ ॥   

  

इदं मित्रघातरूपं वस्तु न ग्राह्यं न निश्चेयम् । साधुवृत्तं साधुत्वं तेन
तां पूर्वकृतां प्रीतिमनुवर्तस्व, सुग्रीवे इति शेषः । पूर्ववृत्तं सङ्गतं
च सख्यं च स्मरेति शेषः  ॥  ४।३१।७  ॥   

  

कालपर्यये कालातिक्रमे व्यतीतमतिक्रममेव कालो ऽतिक्रान्त इत्येव
वक्तुमर्हसि नापरं किञ्चिदित्यर्थः  ॥  ४।३१।८  ॥   

  

अग्रजेन रामेण  ॥  ४।३१।९  ॥   

  

भवनं प्रतिजगाम । संरब्धो नाटितकालातिक्रमजकोपः  ॥  ४।३१।१०  ॥   

  

कालान्तकोपमं कालादिवद्भयङ्करम् । सानुमान्मन्दर इव जगामेत्यन्वयः  ॥ 
४।३१।११  ॥   

  

यथोक्तकारी रामस्येति शेषः । वचनं सुग्रीवं प्रति स्वेन वक्तव्यम् उत्तरं
तदुपरि सुग्रीवेण वक्तव्यम् सोत्तरं तदुपरि स्ववक्तव्योत्तरसहितम् मत्वा ऽ
ऽलोच्य  ॥  ४।३१।१२  ॥   

  

भ्रातू रामस्य यः कामो मनोरथस्तज्जन्यो यः क्रोधस्तद्विघातजन्यः
क्रोधस्तत्समुत्थेन तज्जन्येन क्रोधाग्निना वृतः, अत एवाप्रीतः प्रभञ्जनो
वायुरिव वेगेन प्रययौ  ॥  ४।३१।१३  ॥   

  

तरसोरुवेगेन पर्यस्यन्क्षिपन् । वेगितः सञ्जातवेगः  ॥  ४।३१।१४  ॥   

  

एकपदमेकैकपदं दूरं यथा भवति तथा त्यक्त्वा कार्यवशाद्द्रुतं ययौ  ॥  ४।३१।१५
 ॥   

  

बलाकीर्णां वानरसेनाव्याप्ताम् । गिरिसङ्कटे भूधरमध्ये वर्तमानान्  ॥ 
४।३१।१६,१७  ॥   

  

क्रुद्धलक्ष्मणदर्शनेन भीत्या शैलशृङ्गादिग्रहो वानराणाम्  ॥  ४।३१।१८  ॥   

  

द्विगुणं क्रुद्धः । मां दृष्ट्वेमे प्रणामं त्यक्त्वा प्रहरणं गृह्णन्तीति
कोपद्वैगुण्यम्  ॥  ४।३१।१९२२  ॥   

  

ततः सचिवसन्दिष्टाः सुग्रीवं बोधयित्वा तदनुमत्या लक्ष्मणो
ऽस्माभिर्यावत्प्रवेश्यते तावद्धठाल्लक्ष्मणप्रवेशं निरुन्धानास्तिष्ठत
इत्येवं सचिवैर्हनूमदादिभिः सन्दिष्टा हरयो नगरान्निर्ययुः  ॥  ४।३१।२३  ॥   

  

विकृतदर्शना भीमदर्शनाः । विवृतदर्शनाः प्रकटदर्शनाः  ॥  ४।३१।२४  ॥   

  

दशगुणोत्तराः शतनागबला इत्यर्थः । नागसहस्रस्य तुल्यवर्चसो
नागसहस्रतेजस्तुल्यतेजसः  ॥  ४।३१।२५  ॥   

  

दुरासदामपश्यदित्यन्वयः  ॥  ४।३१।२६  ॥   

  

प्राकाराद्बहिर्वर्तिनी परिखा तदन्तरात्तदवधेरपि बहिर्निष्कम्याविष्कृतं
प्रकटितं यथा तथा तस्थुः  ॥  ४।३१।२७  ॥   

  

प्रमादं च चाद्वानरप्रतिरोधं च । पूर्वजस्य रामस्यार्थं च दृष्ट्वा विचार्य
 ॥  ४।३१।२८  ॥   

  

दीर्घ उष्णो महानुच्छ्वासो यस्य  ॥  ४।३१।२९  ॥   

  

बाणस्य शल्यमेव स्फुरन्ती जिह्वा यस्य सः सायकासनं धनुरेव भोगो यस्य
स्वतेजोरूपविषेण संभूतं व्याप्तः  ॥  ४।३१।३०  ॥   

  

विषादमगमत् । एतावत्पर्यन्तं रामकार्यं न चिन्तितमिति विषादः  ॥ 
४।३१।३१ ॥   

  

इत्युत एवंप्रकारेणेत्यर्थः  ॥  ४।३१।३२  ॥   

  

तं प्रकारं दर्शयति-- एष इति  ॥  ४।३१।३३  ॥   

  

इदमुक्तं मम वाक्यं तस्मै इत्युक्तप्रकारेणोक्त्वा स वानरः सुग्रीवः साधु
साधुकारी यथा भवति तथा क्रियताम् । अनन्तरं तस्यास्मासु यदि रुचिर्भवति तदा
तस्य वाक्यं श्रुत्वा शीघ्रमागच्छ  ॥  ४।३१।३४,३५  ॥   

  

"लक्ष्मणस्य" इति श्लोकेन संक्षिप्योक्तस्यार्थस्य विस्तरः-- अथेति ।
संभ्रान्तभावः संभ्रान्तचित्तः । परदीनवक्त्रः परमतिशयेन दीनं वक्त्रः यस्य
सः । "परिदीन इति पाठान्तरम् । निर्गत्य
लक्ष्मणसंनिहितदेशात्परावृत्येत्यर्थः । पूर्वं नृपतेस्ततो रुमायाः ।
इदमुपलक्षणम् तारायाश्चरणावित्यन्वयः  ॥  ४।३१।३६  ॥   

  

तदेव विस्तारयति-- सङ्गृह्येति । मातुस्तारायाः  ॥  ४।३१।३७  ॥   

  

निद्रया क्लान्तः संवीतः व्याप्तश्चेत्यर्थः । न विबुद्धवान् तन्नर्ति
तद्वचनं चेत्यर्थः । यतो मदनेन मोहितो मदमत्तश्च बभूवासीत्  ॥  ४।३१।३८  ॥   

  

ततो ऽङ्गदस्य सुग्रीवसमीपगमनानन्तरं वानराणां भयक्रोधादिजः शब्दसमूहः
किलकिला । तं लक्ष्मणम्  ॥  ४।३१।३९  ॥   

  

ते लक्ष्मणं दृष्ट्वा महौघनिभं तच्छब्दसदृशशब्दं वज्रादिसदृशशब्दं च समं सह
सिंहनादं चक्रुः सुग्रीवोद्बोधनायेति शेषः  ॥  ४।३१।४०,४१  ॥   

  

अथेति । वानरशब्देन प्रबुद्धस्य वानरेन्द्रस्य सुग्रीवस्य समीपमङ्गदवचः
श्रुत्वा तेनाङ्गदेनैव सह मन्त्रिणौ वानरेन्द्रस्य समीपमागतौ संमतौ च
तावुदारदर्शनौ च संमतोदारदर्शनौ  ॥  ४।३१।४२  ॥   

  

कौ तौ तत्राह प्लक्ष इत्यादि । अर्थधर्मयोर्विषय उच्चावचं स्वयं वक्तुं
प्राप्तं लक्ष्मणं शशंसतुः  ॥  ४।३१।४३  ॥   

  

सार्थनिष्ठितैरर्थनिश्चयसहितैर्वचनैः प्रसादयित्वा शशंसतुरित्यन्वयः  ॥ 
४।३१।४४ ॥   

  

राज्यार्हौ त्रिलोकीराज्यार्हौ । राज्यदायिनौ तवेति शेषः । मनुष्यभावं
प्राप्तावित्यनेन वस्तुतो न मनुष्याविति सूचितम्  ॥  ४।३१।४५  ॥   

  

यस्य भीता यस्माद्भीताः  ॥  ४।३१।४६  ॥   

  

वाक्यं रामवाक्यं सारथिर्यस्य व्यवसायः कर्तव्यार्थनिश्चयः स रथो यस्य  ॥ 
४।३१।४७५०  ॥   

  

धर्मात्मा वदतीति शेषः । सत्यप्रतिश्रवः सत्यप्रतिज्ञः  ॥  ४।३१।५१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे एकत्रिंशः सर्गः  ॥  ४।३१  ॥   

  


