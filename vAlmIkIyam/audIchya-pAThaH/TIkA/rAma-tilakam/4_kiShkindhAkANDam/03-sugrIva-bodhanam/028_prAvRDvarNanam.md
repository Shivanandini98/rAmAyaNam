+++
title = "०२८ प्रावृड्वर्णनम्"
title_english = "028 Eulogy on Rainy Season"

+++


स तदेति  ॥  ४।२८।१  ॥   

  

स विरहिप्रमाथकः स कस्तत्राह-- अद्य जलागमः समयः संप्रवृत्तस्तं संपश्य ।
नभ आकाशम्  ॥  ४।२८।२  ॥   

  

समुद्राणां रसं जलं भास्करस्य गभस्तिभिर्द्यौः पीत्वा कार्तिकादिनवमासधृतं
गर्भं जलरूपं रसायनं लोकजीवानुभूतं प्रसूते त्यजति ।
गर्भमाहात्म्यात्सामुद्रस्य क्षारस्यापि स्वादुता  ॥  ४।२८।३  ॥   

  

दिवाकरो ऽलङ्कर्तुं शक्यः सुकर इत्यर्थः  ॥  ४।२८।४  ॥   

  

सन्ध्यारागोत्थितैरुद्भिन्नसन्ध्यारागैः, अत एव ताम्रैरन्तेषु
पर्यन्तभागेषु श्वेतैः स्निग्धैः । किञ्चिज्जलसंबन्धात्
अभ्रपटच्छेदैरभ्ररूपैश्छिन्नपटैर्बद्धव्रणमिवेत्युत्प्रेक्षा  ॥  ४।२८।५
 ॥   

  

मन्दमारुत एव निःश्वासो यस्य तम् । सन्ध्यारूपेण चन्दनेन हरिचन्दनेन
रञ्जितम् । आपाण्डुजलदं शान्तपाण्डुजलदम् । जलदस्थाने कामातुरस्य कपोलादि
 ॥  ४।२८।६  ॥   

  

धर्मेण रवितेजसा परिक्लिष्टा सन्तप्ता । बाष्पमूष्माणं बाष्पं नेत्रजलं च
 ॥  ४।२८।७  ॥   

  

मेघैः स्वोदराद्विनिर्मुक्ता इति मन्दता । कर्पूरलिप्तदलवच्छीतलाः
केतगन्धिनो वाताः । अञ्जलिभिः पातुमित्यादरातिशयादुक्तिः ।
जलवच्छ्रान्तिहरत्वाच्च  ॥  ४।२८।८ ॥   

  

फुल्लाः पुष्पिता अर्जुना यस्मिन् । धारा जलधाराः । अत्र
शैलस्यारिर्वनदाहकत्वाद्दावाग्निः  ॥  ४।२८।९  ॥   

  

धारा वर्षधारास्तद्रूपयज्ञोपवीतधराः । मारुतापूरितत्वेन शब्दवत्ता ।
प्राधीताः उपक्रान्ताध्ययना वटव इवेत्यर्थः  ॥  ४।२८।१०  ॥   

  

अन्तर्गतस्तनितरूपो निर्घोषः कशाप्रहारे क्रियमाणः शब्दो यस्य तत् ।
सवेदनमित्यस्योत्तमाश्वमिति शेषः  ॥  ४।२८।११,१२  ॥   

  

घनैरनुलिप्ता इव, अत एव नष्टा अदृश्या ग्रहादयो यासु ताः, प्रतिहताः
प्रतिहतप्राचीत्वादिज्ञानाः, इमा दिशो मन्मथवतां
मन्मथोत्सवसाधनप्रियासहितानां हिताः सुखजनिकाः  ॥  ४।२८।१३  ॥   

  

बाष्पाभिसंरुद्धान्नववारिसेकजमहीसमुद्गतोष्मणा वृतान्वर्षाया आगमेन
समुत्सुकान्सहर्षान्सानुषु स्थितानित्यन्वयः  ॥  ४।२८।१४  ॥   

  

सहिमः सशीतः । निदाघस्य ग्रीष्मस्य दोषप्रसरास्तापादयः । स्थिता स्तब्धा
निवृत्तेति यावत् । स्वदेशान्यान्ति प्रियावियुक्तैः स्थातुमश्क्यत्वात्  ॥ 
४।२८।१५  ॥   

  

मानसं सरः । अभीक्ष्णमतिशयितं यद्वर्षोदकं तेन विक्षतेषु क्लिष्टगमनेषु
मार्गेष्विति शेषः, यानानि रथादीनि न संपतन्ति न गच्छन्ति  ॥  ४।२८।१६  ॥   

  

शान्तमहार्णवस्य निस्तरङ्गसमुद्रस्य  ॥  ४।२८।१७  ॥   

  

सर्जादिपुष्पैर्मिश्रं पर्वतसंबन्धिधातुभिस्ताम्रं ताम्रवर्णं
मयूरशब्दैरनुप्रयातमनुसृतं जलं नद्यः शीघ्रं वहन्ति समुद्वहन्ते  ॥  ४।२८।१८
 ॥   

  

रसाकुलं रसवत् । षट्पदसंनिकाशं भ्रमरसदृशवर्णम् । प्रकामं यथेच्छं यथा भवति
तथा प्रभुज्यते जनैरिति शेषः । आम्रफलस्यातिपक्वत्वात्स्वत एव भूमौ पातः  ॥ 
४।२८।१९  ॥   

  

बलाकमालया तत्पङ्क्त्या सहिताः । कूटः शिखरं तदाकारसदृशाकाराः  ॥  ४।२८।२०
 ॥   

  

प्रवृत्तेत्यादि । नृत्तोत्सवप्रवृत्तमयूराणि नितरां वृष्टा बलाहका येषु
तानि  ॥  ४।२८।२१  ॥   

  

सलिलातिभारं सलिलरूपभारम् । भारवत्वाच्च विश्रम्य विश्रम्य गमनम्  ॥ 
४।२८।२२  ॥   

  

गर्भार्थं मेघेष्वभिकामो यस्याः सा । परिसंपतन्ती नभसि गच्छन्ती, अत एव
संमोदिता हर्षवती । बलाकपङ्क्तिरित्यार्षो ह्रस्वः । तदुत्प्रेक्षा
व्रातेत्यादि । वरा श्रेष्ठा पौण्डरीकी श्वेतपद्मसंबन्धिनी लम्बा
रुचिराम्बरस्य मालेवा  ॥  ४।२८।२३  ॥   

  

वालैरिन्द्रगोपैरन्तरे मध्ये मध्ये चित्रितेन शाद्वलेन युता भूमिः स्वतः
शुकवर्णेन मध्ये मध्ये लाक्षाबिन्दुयुतेन कम्बलेन गात्रानुपृक्तेन
गात्रसंपृक्तेन वृता नारीव  ॥  ४।२८।२४  ॥   

  

निद्रेति । आषाढ्यां स्वापोत्सवाद्धृष्टा गर्भधारणार्थम्  ॥  ४।२८।२५  ॥   

  

शिखिनां सुष्ठु प्रनृत्तं येषु ते सकदम्बाः सकदम्बपुष्पाः शाखा येषाम्
समानकामाः उभये ऽपि कामवन्त इत्यर्थः सस्यैर्वनैश्चाभिरामा  ॥  ४।२८।२६  ॥   

  

वहनादिक्रियाणां नद्यादीनां च क्रमेणान्वयाद्यथासङ्ख्यमत्रालङ्कारः ।
प्लवङ्गमाः समाश्वसन्ति सुग्रीवराज्यलाभात्  ॥  ४।२८।२७  ॥   

  

वननिर्झरे क्रीडया केतकगन्धमाघ्राय प्रहर्षिताः । प्रपातशब्दः
प्रपतन्निर्झरशब्दः  ॥  ४।२८।२८  ॥   

  

पुष्परसैस्तदास्वादैरवगाढं वृद्धं मदं क्षणेनोत्सवेनार्जितम्  ॥  ४।२८।२९
 ॥   

  

अङ्गारः शान्ताग्निस्तच्चूर्णस्य य उत्करस्तत्समैः । अनेन फलानामतिमहत्वं
सूचितम् । अत्युक्तिरत्रालङ्कारः  ॥  ४।२८।३०,३१  ॥   

  

पृष्ठतो मेघरवं निशम्य श्रुत्वा प्रतिनादशङ्की शत्रुभूतगजान्तरनादशङ्की
प्रतिनिवृत्तः  ॥  ४।२८।३२  ॥   

  

अनेकाश्रयिणो ऽनेकभावाश्रयिणः  ॥  ४।२८।३३  ॥   

  

कन्दलं स्थलोत्पलम् मधुवारि मधुसदृशवारि आपानभूमिर्मद्यपानभूमिस्तस्यामपि
कदम्बादिपुष्पाणि मद्यपूर्णता मत्तजनशब्दस्तन्नृत्यं च  ॥  ४।२८।३४  ॥   

  

विवर्णच्छदनाः जलसेकतो विवर्णपक्षाः  ॥  ४।२८।३५  ॥   

  

षट्पदो भ्रमरस्तद्धनिरूपं तन्त्रीणां मधुरमभिधानं गीतं यस्मिन्
प्लवङ्गमानां भेकानामुदीरितमेव कण्ठतालं सूत्रधारमुखशब्दतालो यस्मिन्
मेघशब्दा एव मृदङ्गनादास्तैराविष्कृतं प्रकटितं संगीतं वनेषु प्रवृत्तमिव
 ॥  ४।२८।३६  ॥   

  

प्रनृत्तैरारब्धनृत्तैः उन्नदन्तो गायकास्तैः वृक्षाग्रनिषण्णकायास्ते
संगीतोपलक्षितनृत्यद्रष्टारः  ॥  ४।२८।३७  ॥   

  

चिरसंनिरुद्धां चिरसंपादिताम् । शुष्कमृत्तिकास्विति शेषः, प्लवगा भेकाः
अनेकरूपाकृतिः संस्थानं वर्णो नीलपीतादिर्नादश्च येषाम्  ॥  ४।२८।३८  ॥   

  

कामातुरयुवतिवृत्तान्तं नदीष्वारोपयति-- नद्य इति । वारिपूरेण समुद्वाहिता
उन्नमिताश्चक्रवाकरूपस्तनायाभिः । शीर्णानि तटानि
रोधकजरतीस्थानीयान्यपवाहयित्वा निरस्य नवप्रावृतपूर्णभोगावृत्तं नवं
प्रावृतं पुष्पाद्युपहारात्पूर्णभोगायादृतं स्वीकृतम् । उपोपयन्ति
"प्रसमुपोदः पादपूरणे" इति द्वित्वम्  ॥  ४।२८।३९  ॥   

  

नीलेषु मेघेषु सक्ता नीलमेघाः प्रतिभान्ति । दवाग्निदग्धेषु शैलेषु तादृशाः
शैला यदि सक्ता भवन्ति तदा ते इव । बद्धमूला इत्युभयान्वयि  ॥  ४।२८।४०  ॥   

  

प्रमत्तशब्दवन्मयूरवन्ति । शक्रगोपः इन्द्रगोपः  ॥  ४।२८।४१,४२  ॥   

  

गवेन्द्रा वृषभाः । निभृतास्त्यक्तोद्योगाः सर्वत्र जाता इति शेषः ।
सुरेन्द्रो देवन्द्रः प्रक्रीडितः कर्तरि निष्ठा  ॥  ४।२८।४३  ॥   

  

समुद्भूतस्तिरस्कृतः समुद्रनादो यैः । अपवाहयन्ति प्रवहज्जलानि कुर्वन्ति
 ॥  ४।२८।४४  ॥   

  

वर्षप्रवेगा वृष्टयः । विप्रतिपन्नः प्रतिबद्धो मार्गो नृणां याभिस्ताः  ॥ 
४।२८।४५  ॥   

  

रूपं निर्मलमाकारम् । श्रियं विविधधातुयुक्तत्वरूपां दर्शयन्तीव  ॥  ४।२८।४६
 ॥   

  

घनोपगूढत्वाद्गगनस्य तारारविदर्शनाभावः । वितृप्ता जामितां ? प्राप्ता  ॥ 
४।२८।४७  ॥   

  

प्रपातैर्निर्झरैः  ॥  ४।२८।४८  ॥   

  

प्रपतन्तीति प्रपाता निर्झराः । विकीर्यन्तस्त्रुट्यन्तः  ॥  ४।२८।४९  ॥   

  

निर्धौतं क्षालितं शृङ्गाणामुपतलं यैस्ते  ॥  ४।२८।५०,५१  ॥   

  

ज्ञायते ऽनुमीयते । अनुमानालङ्कारः  ॥  ४।२८।५२  ॥   

  

वृत्ता निवृत्ता । "पृक्ता" इति पाठे ऽप्ययमेवार्थः । प्रस्थितापि सेना
पथ्येव वर्तते । समीकृताः निरुद्धत्वं साधारणधर्मः  ॥  ४।२८।५३  ॥   

  

प्रौष्ठपदो भाद्रपदः । ब्रह्म वेदं विवक्षतामध्येतुमिच्छताम् अध्यायसमय
उपाकरणकालः  ॥  ४।२८।५४  ॥   

  

निवृत्तं कर्म छादनादि कर्म यस्य तादृशमायतनं यस्य । सञ्चिताः सञ्चया
जीवनसाधनानि येन स भरत आषाढीं प्राप्याभ्युपगतः कृतयत्किञ्चिद्व्रतसङ्कल्पः
 ॥  ४।२८।५५  ॥   

  

मामायान्तं समीक्ष्य । वनतः प्रतिनिवृत्तमिति शेषः  ॥  ४।२८।५६  ॥   

  

वर्षाः प्राप्येति शेषः  ॥  ४।२८।५७  ॥   

  

नदीकूलं कर्तृ  ॥  ४।२८।५८  ॥   

  

वर्षाश्च विस्तीर्णा इत्यनुकर्षः । अपारो दुष्प्रापवैरनिर्यातनपरः  ॥ 
४।२८।५९  ॥   

  

अयात्रां वर्षवशाद्यात्राभावम् । कार्योन्मुखतया सुग्रीवे प्रणते ऽपि मया
सीतान्वेषणाद्युद्दिश्य किञ्चिदपि नोक्तम्  ॥  ४।२८।६०  ॥   

  

अपि च तदानीं गरीयसे आत्मकार्याय वक्तुमनुचितमित्याह-- अपि चेति ।
अपिपरिक्लिष्टमतिपरिक्लिष्टम् गरीयस्त्वादल्पकालाल्पयत्नासाध्यत्वात्
नेच्छामि नैषिषम्  ॥  ४।२८।६१  ॥   

  

वेत्स्यते प्रत्युपकारकः स्मरिष्यति शेषं व्याख्यातम्  ॥  ४।२८।६२६६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे ऽष्टाविंशः सर्गः  ॥  ४।२८  ॥   

  


