+++
title = "०२७ रामेण प्रस्रवणगिरिनिवासः"
title_english = "027 Rama at Mt Prasavana"

+++


गुहां किष्किन्धाख्याम् । प्रस्रवणं तदाख्यम्  ॥  ४।२७।१  ॥   

  

गिरिवर्णनम्-- शार्दूलेति  ॥  ४।२७।२,३  ॥   

  

प्रत्यगृह्णत प्रत्यग्रहीत्  ॥  ४।२७।४  ॥   

  

समयं पूर्वोक्तम् । कालयुक्तं तत्कालोचितम्  ॥  ४।२७।५  ॥   

  

युक्तमारुतोचितवाता  ॥  ४।२७।६  ॥   

  

वर्षरात्रं जातावेकवचनं वार्षिका मासा इत्यर्थः  ॥  ४।२७।७  ॥   

  

नदीसंबन्धिदर्दुरैः संयुतम्  ॥  ४।२७।८  ॥   

  

वृक्षषण्डैश्चारु सुन्दरम्  ॥  ४।२७।९,१०  ॥   

  

गुहाया नातिदूरे भविष्यति । भाविवारिपूरवृद्धया गुहासमीपवर्तिनी
भविष्यतीत्यर्थः  ॥  ४।२७।११  ॥   

  

प्रागुदक्प्रवण ईशानदिङ्नम्रवति देशे वर्तमाना गुहा साधु सम्यग्भविष्यति,
सुखसाधनमिति शेषः । पौरस्त्यवर्षवातप्रवेशाभावाच्च साधुत्वं बोध्यम् । तेन
निर्ऋतिद्वारत्वं सूचितम् । पश्चाद्भागे चैषोन्नता, अत एव
पुरोवातनिरोधकत्वान्निवाता च  ॥  ४।२७।१२  ॥   

  

गुहाद्वारे इति । तेन बहिरुपवेशनसौकर्यम्  ॥  ४।२७।१३  ॥   

  

उत्तरत उत्तरभागे  ॥  ४।२७।१४  ॥   

  

श्वेतमिवाम्बरं श्वेतवस्त्रमिव स्थितम् । "श्वेतमिवापरम्" इति पाठे ऽपरं
शृङ्गं श्वेतमिव रूप्यमिव स्थितमित्यर्थः  ॥  ४।२७।१५  ॥   

  

त्रिकूटे पूर्वोषितात्रिकूटाचले । जाह्नवीपदेन तत्रत्या जाह्णवीसदृशी
मन्दाकिन्याख्या नदी  ॥  ४।२७।१६  ॥   

  

अतिमुक्तः पुण्ड्रकः । पद्मकश्चन्दनभेदः सरलः पीतद्रुमः  ॥  ४।२७।१७१९  ॥   

  

एकैकमनुरक्तैः परस्परानुरागयुक्तैः  ॥  ४।२७।२०२२  ॥   

  

पारिप्लवा जलपक्षिणः  ॥  ४।२७।२३  ॥   

  

सुरुचिरा इव इवो ऽप्यर्थे । शोभमानाश्चन्दनवृक्षपङ्क्तीरपि पश्य । मनसा
सङ्कल्पेन सममेवोदिताः । ककुभानां वृक्षविशेषाणां पङ्क्त्य इति शेषः  ॥ 
४।२७।२४२६  ॥   

  

नातिदूरत्वगमकम् गीतेत्यादि । मृदङ्गाडम्बरैर्मृदङ्गशब्दैः  ॥  ४।२७।२७,२८
 ॥   

  

बहूनि दृश्यान्युत्तमवस्तूनि यत्र ता दर्यः कुञ्जाश्च यस्मिन्निति
गिरिविशेषणम्  ॥  ४।२७।२९  ॥   

  

बहुद्रव्ये सुखसाधनबहुद्रव्यवति । रतिः सुखम्  ॥  ४।२७।३०  ॥   

  

उदये उदयपर्वते ऽभ्युदितमुदयं प्राप्तम्  ॥  ४।२७।३१,३२  ॥   

  

अनुनयमनुनयवत्  ॥  ४।२७।३३  ॥   

  

व्यथां गत्वालम् व्यथा मास्त्वित्यर्थः  ॥  ४।२७।३४  ॥   

  

क्रियापरो नित्यकर्मानुष्ठाता देवपरायणो देवपूजकः व्यवसाय्युद्यमी  ॥ 
४।२७।३५ ॥   

  

अव्यवसितः शोकेनोद्यमहीनस्त्वं हन्तुं न समर्थः । विक्रमे विक्रमस्थाने रणे
जिह्मकारिणं कुटिलम्  ॥  ४।२७।३६  ॥   

  

अतः शोकं समुन्मूलय । व्यवसायमुद्योगम्  ॥  ४।२७।३७  ॥   

  

परिवर्तनमधरोत्तरीकरणम्  ॥  ४।२७।३८,३९  ॥   

  

दीप्तैः दीपकैर्वाक्यैरिति शेषः । काले होमकाले  ॥  ४।२७।४०,४१  ॥   

  

अनुरक्तेनानुरागयुतेन स्निग्धेन तत्कालोचितप्रियपरेण हितेनोदर्कहितैषिणा
सत्यविक्रमयुक्तेनामोघविक्रमयुक्तेन  ॥  ४।२७।४२  ॥   

  

विक्रमकालेषु तेजः सहजमिति शेषः । प्रोत्साहयामि वर्धयामि । अधुना
त्वाच्छन्नमिव तदिति भावः  ॥  ४।२७।४३  ॥   

  

शरत्कालं तत्प्रान्तम् । सुग्रीवस्य प्रसादं चित्तसौमनस्यम् नदीनां
चामलोदकत्वरूपम्  ॥  ४।२७।४४  ॥   

  

उपकारेण युक्तो वीरो ऽवश्यं प्रतिकारेण प्रत्युपकारेण युज्यते ।
केनचित्कृतोपकारो वीरपुरुषो ऽवश्यं प्रत्युपकरोत्येवेति भावः । कुत एवं
निश्चयस्तत्राह-- अकृतज्ञो भूत्वा यद्यप्रतिकृतो ऽकृतप्रत्युपक्रियो भवति
तदा सत्त्ववतामस्मादृशां मनो हन्ति मैत्रीं नाशयत्येव । अतो
मित्रत्वादवश्यं स प्रत्युपकर्तेति भावः  ॥  ४।२७।४५  ॥   

  

तदेव रामवाक्यमेव युक्तं प्रणिधाय, निश्चित्यात्मनः शुभं शुभां बुद्धिं
प्रदर्शयन्नुवाच  ॥  ४।२७।४६  ॥   

  

जलप्रपातं वर्षाकालम् । धृतः स्थिरनिश्चयः  ॥  ४।२७।४७  ॥   

  

किं तु सुग्रीवेणाद्यैव रावणं हनिष्यामीत्युक्त्वा कुतो विलम्ब्यत इत्येवं
क्रुद्धं राममालक्ष्याह नियम्येति । शरत्तदन्तः संवर्तयन्नुक्तकालं क्षपयन्
 ॥  ४।२७।४८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे सप्तविंशः सर्गः  ॥  ४।२७  ॥   

  


