+++
title = "०३० शरद्वर्णनम्-रामविलापश्च"
title_english = "030 Autumn Sharad R itu eulogised"

+++


 ॥  ४।३०।१,२  ॥   

  

कालं सेनोद्योगकालम् । मुमोह व्याकुलचित्तो बभूव  ॥  ४।३०।३  ॥   

  

सञ्ज्ञां चित्तस्वास्थ्यम् । मनस्थां मनःसंनिहितामपि चिन्तयामास । जीवति न
वा कथमेनां प्रत्यानेष्यामीति चिन्ता  ॥  ४।३०।४  ॥   

  

सारसशब्दैः संघुष्टं शब्दवद्व्योम दृष्ट्वेति संबन्धः  ॥  ४।३०।५  ॥   

  

हेमवर्णा धातवो हेमधातवः  ॥  ४।३०।६  ॥   

  

सारसनादसदृशनादवती या सा सारसानामारावाय परस्परसमाह्वानाय कृतैर्नादैर्या
रमते आश्रमे  ॥  ४।३०।७  ॥   

  

काञ्चनानिव काञ्चनपुष्पानिव निर्मलानासनवृक्षान्दृष्ट्वा
सौन्दर्यातिशयात्पुनः पुनस्तान्पश्यन्ती तदा च मामपश्यन्ती कथं वर्तते  ॥ 
४।३०।८  ॥   

  

कलेन शब्देन बुध्यत इत्यन्वयः । कलभाषिणी कोमलशब्दवती  ॥  ४।३०।९  ॥   

  

निशम्य श्रुत्वा  ॥  ४।३०।१०  ॥   

  

काननवनयोः कान्तरोपवनात्मना भेदः  ॥  ४।३०।११  ॥   

  

अपि तामित्यादि । शरद्गुणनिरन्तरः शरद्गुणर्निरन्तरप्रवृत्तः कामः
माद्वियोगसौकुमार्यातिशयाभ्यां हेतुभ्यां सुदूरमतिशयेन पीडयेदेव  ॥  ४।३०।१२
 ॥   

  

सारङ्गाख्यचातकविहङ्गस्तृषितो यथा त्रिदशेश्वराज्जलं काङ्क्षमाणो विलपति
स्म, एवं सीताप्राप्तिं काङ्क्षमाणो विललाप  ॥  ४।३०।१३  ॥   

  

ततस्तत्र काले । रम्येषु गिरिसानुषु चञ्चूर्य भ्रातृदुःखेन गर्हितं चरित्वा
। यङ्लुगन्तादार्षो ऽसमासे ल्यप् । पर्युपावृत्तो लक्ष्मणो ऽग्रजं रामं
ददर्श  ॥  ४।३०।१४  ॥   

  

विषादाद्विषादर्शनात्  ॥  ४।३०।१५  ॥   

  

अथ लक्ष्मणः कर्मयोगज्ञानयोगावेव पौरुषवृद्धये दुःखशान्तये चानुतिष्ठेति
स्मारयति-- किमार्येत्यादि । हे आर्य कामस्य वशंगतेन त्वया किं कर्म कृतं
स्यात्, अपि चैवं कामवशत्वेनात्मपौरुषस्य स्वपौरुषस्याभिभवेन किं प्रयोजनं
साधितं स्यात्, तस्मात्कामवशत्वं त्यक्त्वा कर्मयोगं कुरु । किञ्च
स्नानादिकर्मयोगोत्तरकालमवसरप्राप्तो ऽयं समाधिर्ब्रह्मानुसन्धानम् ।
ह्रिया हरतीति ह्रीः शोकस्तेन किमर्थं संह्रियते । अत्रास्यामवस्थायां
योगेन समाधिना सर्वं दुःखमिति शेषः, किं न निवर्तते अपि तु निवर्तते
एवेत्यर्थः । एवमेव पाङ्क्तः पाठ इति कतककृत् । पाठान्तरं त्वस्य
योजनाशक्त्या कल्पितमिति च सः  ॥  ४।३०।१६  ॥   

  

उक्तमेव विवृणोति-- क्रियाभियोगमिति । क्रियाणां शौचस्नानादीनामभितः
कार्त्स्न्येन योगमनुष्ठानं मनसः प्रसादं चास्थाय, कालं सर्वकालं
समाधियोगानुगतं तेन संबद्धमेव कुरुष्व । तथा ऽदीनसत्त्वो ऽक्षीणसत्त्वः
सन्स्वकर्महेतुं पौरुषवृद्धेः कारणं सहायसामर्थ्यं तद्धटनरूपं स्वकर्म
देवार्चनादिरूपकर्मयोगं च कुरुष्व । अनेन  

यावत्फलं निदिध्यासनजातकर्मसमुच्चय उक्तः  ॥  ४।३०।१७  ॥   

  

त्वया सनाथा नाथवती जानकी परेण न सुलभा न सुग्रहा ।
ज्वलितामग्निचूडामग्निशिखामुपेत्य स्पृष्ट्वा कश्चिदपि न दह्यते इति न, अपि
तु वह्निव्यतिरिक्तः सर्वो ऽपि दह्यत एव । अतो या नीता सा तत्प्रतिकृतिरेव,
सा तु त्वदुपासिताग्राविति व्यङ्ग्यम्  ॥  ४।३०।१८  ॥   

  

रामो ऽप्रधृष्यं न्यायोपेतत्वादविचाल्यं स्वभावजं तत्त्वार्थकं
वाक्यमुक्तवन्तं लक्षणसहितं लक्ष्मणमुवाच । किमुवाच-- यत्त्वया प्रत्युक्तं
वाक्यं तद्धितं तत्कालसुखम् पथ्य कालान्तरे ऽपि सुखम् नयप्रसक्तं
राजनीत्युपेतम् । सामसहितधर्मार्थाभ्यां समाहितं सङ्गतम्  ॥  ४।३०।१९  ॥   

  

तस्मात्त्वदुक्तं निःसंशयं कार्यं त्वद्वाक्यार्थो ऽनुष्ठेय एव ।
अनुष्ठेयमाह-- अवेक्षितव्यं समाधियोगेन भगवत्तत्त्वं द्रष्टव्यम् ।
क्रियाविशेषः कर्मयोगः, सो ऽप्यनुवर्तितव्यो ऽनुष्ठेयः । हे कुमार न तु
कर्मज्ञानयोगौ हित्वा प्रकर्षेण वृद्धिं प्राप्तस्य, अत एव दुरासदस्य
वीर्यस्य वीर्यवतः कर्मणः फलं च फलमेव चिन्त्यमपेक्षणीयम् । अनेन यावत्फलं
निदिध्यासनकर्मसमुच्चय उक्तः  ॥  ४।३०।२०  ॥   

  

लक्ष्मणवचसा तत्कालं स्वस्थस्यापि पुनर्मैथिलीं स्मृत्वा किद्यमानस्य
शरदनुभववर्णनम्-- अथेत्यादि  ॥  ४।३०।२१  ॥   

  

निर्वर्तयित्वा संपाद्य । अहं त्वकृतकर्मेति व्यङ्ग्यम्  ॥  ४।३०।२२  ॥   

  

गच्छन्तीति गमाः पचाद्यच् । शैलद्रुमपुर इति द्वितीयाबहुवचनान्तम्
तान्गच्छन्ति तथा भूत्वा सलिलं विसृज्य परिशान्ताः  ॥  ४।३०।२३  ॥   

  

नीलोत्पलदलश्यामा इति पयोधरविशेषणम् । अहं त्वशान्तकामवेग इति व्यङ्ग्यम् ।
एवमग्रे ऽप्यूह्यम्  ॥  ४।३०।२४  ॥   

  

वृष्टिसहितवाताः समुद्यता अपि विरताः  ॥  ४।३०।२५,२६  ॥   

  

महामेघैरभिवृष्टाः, अत एव निर्मलाः  ॥  ४।३०।२७  ॥   

  

श्रियं विभज्येति शाखाप्रभालीलासु त्रिधा विभागं कृत्वेत्यर्थः  ॥  ४।३०।२८
 ॥   

  

अनेकपदार्थाश्रयाश्चित्राः शोभा यस्याः सा । अग्रहस्ताः प्रथमविसृतकिरणाः
 ॥  ४।३०।२९  ॥   

  

पवनमनुसरति तच्छीलः विनेप्यञ्जलं शोषयन् शरत्काल इति शेषः । मत्तद्विपानां
दर्पमधिकं कुर्वन्विभाति  ॥  ४।३०।३०  ॥   

  

मानससरस्तः स्वेन सहाभ्यागतैश्चक्रवाकैः सह क्रीडन्ति  ॥  ४।३०।३१  ॥   

  

विमुक्तं त्यक्तं बर्हरूपमाभरणं यैः । अरक्ता रागरहिताः  ॥  ४।३०।३२  ॥   

  

प्रियकैरसनवृक्षैः  ॥  ४।३०।३३  ॥   

  

कुसुमोद्गतानां सप्तच्छदकुसुमाघ्राणप्रवृत्तानाम् । "उद्गतानाम्" इत्येव
पाङ्क्तः पाठः । "उद्धतानाम्" इति कल्पित इति कतककृतः । मदोत्कटा अधिकमदाः,
अत एव मदलालसाः मदशब्देन तज्जन्यः कामभोगस्तत्रेच्छावन्तः  ॥  ४।३०।३४  ॥   

  

शस्त्रवदुत्तेजितासिवद्विधौतो विमलो वर्णो नैल्यं यस्य तत् । कह्लारशीताः
कह्लाराश्च शीताश्चेत्यर्थः  ॥  ४।३०।३५  ॥   

  

सूर्यातपस्य क्रामणं संबन्धः । चिरेणोद्धाटितः प्रकाशितः सान्द्रो
रेणुर्यया अनेन शरदुत्तरार्धकालो ऽयमिति ज्ञायते  ॥  ४।३०।३६,३७  ॥   

  

आप्यायिते वर्धिते रूपशोभे येषाम् । पांसुसमुत्थिताङ्गाः पांसुयुक्ताङ्गाः
 ॥  ४।३०।३८  ॥   

  

समन्मथत्वादिविशेषणचतुष्टयं करेण्वाः । करेणूरिति दीर्घत्वमार्षम्  ॥ 
४।३०।३९ ॥   

  

विभूषितं विभूषणम् । विमना मयूराः मनःपर्यायो मनशब्दो ऽकारान्तो ऽपि
द्विरूपकोशात्  ॥  ४।३०।४०  ॥   

  

बुद्धाम्बुजानि विकसितकमलानि  ॥  ४।३०।४१  ॥   

  

ससारसाश्च तास्तदारावविनादिताश्च तासु  ॥  ४।३०।४२  ॥   

  

अतिप्रवृद्धानिलो महावायुः । बर्हिणा मयूराः । प्लवङ्गमा भेकाः  ॥ 
४।३०।४३ ॥   

  

अनेके वर्णा येषां ते । नवोदितेष्वम्बुधरेषु सुविनष्टकायाः सुतरां
नष्टदेहयात्राः, अत एव नष्टा मृतप्रायाः  ॥  ४।३०।४४  ॥   

  

चञ्चतां शोभमानानां चन्द्रकिरणानां स्पर्शेन यो हर्षस्तेनोन्मीलिता
ईषत्प्रकाशितास्तारका नक्षत्राणि नेत्रकनीनिका च यया सा । रागवती
रक्तवर्णानुरक्ता च । अम्बरमाकाशं वस्त्रं च । समासोक्तिरलङ्कारः ।
कान्तकरस्पर्शसुखादर्धोन्मीलितनयनायास्तदनुरागवशात्स्वतो विगलितवसनायाः
कामुक्या वृत्तान्तस्य सन्ध्यायामारोपादिति बोध्यम्  ॥  ४।३०।४५  ॥   

  

शशाङ्कोदितेति उदितशशाङ्केत्यर्थः । तारागणा एवोन्मीलितानि चारुणि नेत्राणि
यस्याः सा  ॥  ४।३०।४६  ॥   

  

शालिप्रसवा व्रीहयः । मालेव नभः समाक्रामति  ॥  ४।३०।४७  ॥   

  

सुप्तैकहंसमिति चन्द्रप्रतिबिम्बवत्  ॥  ४।३०।४८  ॥   

  

प्रकीर्णा हंसा एवाकुला मेखला यासाम् । वाप्युत्तमानामुत्तमवापीनाम्  ॥ 
४।३०।४९  ॥   

  

वेणुस्वररूपेण व्यञ्जितेन व्यक्तेन तूर्येण वाद्यघोषेण मिश्रः प्रत्यूषकाले
प्रातःकाले ऽनिलेन संप्रवृत्तस्तत्संबन्धेन जातः संमूर्च्छितो व्याप्तो
गह्वराणां गिरिगह्वराणां गोवृषाणां च वनवर्तिनां शब्दो ऽन्योन्यमापूरयतीव
वर्धयतीव । गह्वरगोवृषशब्दाः साजात्यात्परस्परवर्धका इत्यर्थः ।
"गह्वरगोवृषाणाम्" इतिपाठः  ॥  ४।३०।५०  ॥   

  

नदीनां कूलानि मृदुमारुतेन व्याधूयमानैः कम्पितैः कुसुमप्रहासैः
कुसुमविकासैर्युतैः काशैरुपशोभितानि  ॥  ४।३०।५१  ॥   

  

प्रचण्डाः प्रगल्भाः । शौण्डा मत्ताः । पद्मानामसनपुष्पाणां च
रेणुभिर्गौराः पीताः पवनानुयात्रां कुर्वन्ति । गन्धलोभादिति भावः  ॥ 
४।३०।५२  ॥   

  

कुसुमरूपः प्रहासो यस्य तम् । शालिवन शालिसमूहः । वर्षस्य व्यपनीतं व्यपनयो
यस्मिंस्तं कालम्  ॥  ४।३०।५३  ॥   

  

मीना एवोपसन्दर्शिता मेखला यासाम्  ॥  ४।३०।५४  ॥   

  

चक्रवाकशैवलकाशा रोचनापत्ररेखादुकूलस्थानीयाः  ॥  ४।३०।५५  ॥   

  

सप्तम्यन्ते वनविशेषणे । वनेष्विति शेषः । गृहीतेन चापेनोद्यते आरब्धे
विरहिविषयके दण्डे चण्डः प्रचण्डः । प्रचण्डश्चापो यस्य सः इदं हेतुगर्भम्
 ॥  ४।३०।५६,५७  ॥   

  

दर्शयन्तीति पद्ये समासोक्तिः स्पष्टैव व्यङ्ग्या  ॥  ४।३०।५८६०  ॥   

  

यात्रा यात्राकाल इत्यर्थः । तथाविधं यात्रोपयोगिनमुद्योगं च तस्य न
पश्यामीत्यनुकर्षः  ॥  ४।३०।६१  ॥   

  

श्यामास्तमालाः  ॥  ४।३०।६२,६३  ॥   

  

चत्वार इति । यद्यपि चतुर्थो मासो विद्यत एव, तथापि तत्रोद्योगाभावेन
तस्यापि गतप्रायत्वाद्गता इत्युक्तिः  ॥  ४।३०।६४  ॥   

  

का सा सीता तत्राह चक्रेति । या विषमं दण्डकारण्याख्यं वनमुद्यानमिव
ज्ञात्वा चक्रवाकी भर्तारमिव मां पृष्ठतो ऽनुगता  ॥  ४।३०।६५,६६  ॥   

  

कृपाया अकरणे हेतुमुन्नयति अनाथ इति । "दूरग्रहः" इति पाठे
दूरवर्तिस्त्रीविषयो ग्रहो रावणो ऽभिनिवेशो वा यस्येत्यर्थः  ॥  ४।३०।६७
 ॥   

  

वानरराजस्य वानरराजेन शेषे षष्ठी  ॥  ४।३०।६८  ॥   

  

परिसङ्ख्याय गणयित्वा न बुध्यते । समयमिति शेषः  ॥  ४।३०।६९,७०  ॥   

  

उपपन्नानां बलवीर्यादियुक्तानामाशामभिमतार्थविषयां संश्रुत्य प्रतिज्ञाय  ॥ 
४।३०।७१  ॥   

  

सत्येनामोघतया  ॥  ४।३०।७२  ॥   

  

न भवन्ति कार्यायेति शेषः । क्रव्यादाः श्वादयः  ॥  ४।३०।७३,७४  ॥   

  

संश्रोतुमिच्छसीत्युत्तरमिति सुग्रीवं ब्रूहीति संबन्धः  ॥  ४।३०।७५  ॥   

  

एवंगते इत्यस्य विवरणम्-- पराक्रमे परिज्ञाते इति । त्वत्सहायस्य मे
पराक्रमे ज्ञाते ऽप्यस्य सुग्रीवस्य चिन्ता वालिवन्मामपि मारयिष्यतीति
चिन्ता कामं न स्यादित्याश्चर्यमिति भावः  ॥  ४।३०।७६  ॥   

  

यदर्थं सीतान्वेषणार्थमयमारम्भ एतत्सख्यरूपः कृतस्तद्विषयं समयं कृतार्थो
निष्पन्नस्वप्रयोजनः नाभिजानाति न स्मरति  ॥  ४।३०।७७  ॥   

  

वर्षाः वर्षोत्तरकालं समयकालं सङ्केतविषयं कालं प्रतिज्ञाय ।
व्यतीतान्व्यतीतप्रायान्  ॥  ४।३०।७८  ॥   

  

पानं मद्यपानम्  ॥  ४।३०।७९  ॥   

  

उच्यतामित्युक्तं किं वक्तव्यमित्यत आह-- यद्रूपमिति । मम रोषस्य
यद्रूपमुचितमिति शेषः । तद्ब्रूया इदं वचश्च ब्रूयाः  ॥  ४।३०।८०  ॥   

  

तद्वच आह-- नेति । समये तिष्ठ । समयं मा हासीरित्यर्थः  ॥  ४।३०।८१,८२ ॥   

  

एवं तेन विहिते कार्ये यद्यद्धितमस्माकं तस्य च तत्तद्ब्रूहि ।
त्वराहेतुः-- कालव्यतिक्रमः जायत इति शेषः  ॥  ४।३०।८३  ॥   

  

उपदेशसङ्क्षेपः-- कुरुष्वेति । प्रेतगतः प्रेतत्वं प्राप्तः यमक्षये यमगृहे
मा वालिनं पश्येः । मम शरैश्चोदितः प्रेरितः प्रेतत्वायेति शेषः । इति
ब्रूहीत्यन्वयः  ॥  ४।३०।८४ ॥   

  

मानववंशवर्धनो लक्ष्मणः  ॥  ४।३०।८५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे त्रिंशः सर्गः  ॥  ४।३०  ॥   

  


