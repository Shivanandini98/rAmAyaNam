+++
title = "०३३ कुशनाभकन्योद्वाहः"
title_english = "033 Legend of brahmadatta"

+++


तस्येति । चरणो स्पृष्ट्वा नमस्कृत्य  ॥  १।३३।१  ॥   

  

प्रधर्षयितुमभिभवितुमिच्छति स्म । अशुभं बलात्काररूपमवेक्षते स्म  ॥  १।३३।२
 ॥   

  

पितृमत्यः पित्रधीनाः । स्वच्छन्देन पतिस्वीकारविषये स्वातन्त्र्येण स्थिता
न वर्तामहे यतः, अतो नः पितरं वृणीष्व त्वम् । यदि नो ऽस्मांस्तुभ्यं स
दास्यति, तदा तव त्वदीया भविष्यामः । ते तव भद्रमस्त्विति योजना  ॥  १।३३।३
 ॥   

  

एवं ब्रुवन्तीनां नो वचनं न प्रतीच्छतानङ्गीकुर्वता
पापानुबन्धेनाधर्मबद्धचित्तेनैवं धर्मं ब्रुवन्त्यः सर्वा वायुनाभिहताः
स्मेति योजना  ॥  १।३३।४,५  ॥   

  

हे पुत्र्यः क्षमावतां क्षमावद्भिः कर्तुमर्हं यत्क्षान्तं क्षमा
तत्सुमहत्कृतम् । महती क्षमा कृतेति यावत् ।
गात्रभङ्गोत्थक्रोधवेगसहनमतिदुष्करमिति भावः । यच्च कुलमवेक्षितं
कामवेगसहनं कृतं तदपि सुमहत्  ॥  १।३३।६  ॥   

  

पुरुषस्य वेति । अविशेषणेति शेषः । तत्तु दुष्करं यत् त्रिदशविषये क्षान्तं
कामवेगसहनं कृतं तदतिदुष्करं तेषामभिरूपादिकमनीयगुणबाहुल्यात्  ॥  १।३३।७
 ॥   

  

स्वकन्यानां क्षमां श्लाघयंस्तादृशीं क्षमां स्वकुले प्रार्थयते यादृशीति ।
भो पुत्र्यः यादृशी युष्माकं क्षमा तादृश्यस्मत्कुले सर्वासाम् । अस्त्विति
शेषः । अथवा ऽविशेषतः । सकलस्त्रीपुरुषाविशेषेणेत्यर्थः । क्षमायाः
प्रार्थनीयत्वे निमित्तमाह क्षमेत्यादि ।  

दानसत्यवचनयज्ञसमाधिजसकलधर्मफला क्षमा सकलजगदाधारभूता च क्षमा । अतः
सोपादेयेत्यर्थः  ॥  १।३३।८,९  ॥   

  

प्रदानम् कन्याप्रादनम् । उचिते देशे काले सदृशे स्वकुलादिसदृशे पात्रे
प्रदानं कर्तव्यमिति मन्त्रणप्रक्रमः  ॥  १।३३।१०  ॥   

  

ऊर्ध्वरेता ब्रह्मचारी । ब्राह्मं तपो ब्रह्मविषयं चित्तैकाग्र्यम् ।
"मनसश्चेन्द्रियाणां च ऐकाग्र्यं परमं तपः ।" इति स्मृतिः  ॥  १।३३।११  ॥   

  

यदा चूली तपश्चरति तदा ऊर्मिलातनया सोमदा नाम गन्धर्वी तं पर्युपासते स्म
मय्यनुग्रहं कुर्विति प्रार्थनया सेवते स्म । पर्युपासत इति शबलुगार्षः  ॥ 
१।३३।१२  ॥   

  

तमिति प्रतियोगे द्वितीया । तत्समीपे आसेत्यर्थः  ॥  १।३३।१३  ॥   

  

कालयोगेन शुश्रूषाजनितधर्मपरिपाकार्हकालसम्बन्धेन । अनेन
दिव्ययोगिनीयोगिनोरकल्मषतपःप्रवृत्तिः सूचिता  ॥  १।३३।१४,१५  ॥   

  

ब्राह्म्या लक्ष्म्या ब्रह्मवर्चसेन । ब्रह्मभूतो ब्रह्मात्मभावनया । अत एव
महातपाः यतस्त्वमीदृशो ऽतो ब्राह्मेण तपसा युक्तं पुत्रमिच्छामि । ब्राह्मं
तपो ब्रह्मविषयमैकाग्र्यम् । यद्वा ब्राह्मं तपः स्वाध्यायः  ॥  १।३३।१६
 ॥   

  

ननु पुत्रप्रार्थना पत्यावुचिता तत्राह अपतिश्चास्मीति । इतःपरमप्यस्मि ।
अहं न कस्यचिद्भार्या । भविष्यामीति शेषः । अनेन नैष्ठिकब्रह्मचारिणीत्वं
सूचितम् । अथापि यथा पुत्रावाप्तिर्भवति तथा ते भद्रमनुग्रहो ऽस्तु ।
नन्वेवं नैष्ठिकब्रह्मचर्ये कथं पुत्रलाभः सम्भाव्येतात आह ब्राह्मेणेति ।
उपगतायाः किङ्करत्वं प्राप्तायाः । ब्राह्मेण ब्रह्मसम्बन्धिनोपायेन मे
सुतं दातुमर्हसि । सनकादय इव मानसपुत्रो देय इति भावः  ॥  १।३३।१७  ॥   

  

तस्याः सोमदायाः प्रसन्नश्चूलिननामा ब्रह्मर्षिर्ब्राह्मं ब्रह्मतपसा
युक्तं ब्राह्मणदत्तत्वाद्ब्रह्मदत्त इति ख्यातं मानसं सुतं ददावित्यन्वयः
। फली फलिन इतिवच्चूलीचूलिन इति ऋषेर्नामद्वयं साधु  ॥  १।३३।१८  ॥   

  

राजा गन्धर्व्याः सोमदायाः क्षत्रियत्वात् । काम्पिल्याम् कम्पिलेन
निर्वृत्ताम्  ॥  १।३३।१९२१  ॥   

  

देवपतिर्यथा । इन्द्रसदृशो महीपाल इत्यर्थः  ॥  १।३३।२२  ॥   

  

तदा तेन राज्ञा पाणौ स्पृष्टमात्रे ताः कन्या विकुब्जाः कुब्जत्वरहिताः ।
आसन्निति शेषः । ब्राह्मतपोयुक्तत्वादेवं सामर्थ्यं राज्ञः । एवं च सति
तत्कन्याशतं परमया लक्ष्म्या बभावित्यन्वयः  ॥  १।३३।२३  ॥   

स राजा वायुना मुक्ता दृष्ट्वेत्यन्वयः । "भग्नाः" इति पाठस्तु चिन्त्यः ।
केचित्तु तत्पाठे "पूर्वं भग्नाः" इति व्याचख्युः  ॥  १।३३।२४  ॥   

  

प्रेषयामास । काम्पिल्यं प्रतीति शेषः  ॥  १।३३।२५  ॥   

  

सदृशीं क्रियाम् । दारक्रियामित्यर्थः । प्रतिनन्दनप्रकारमाह
स्पृष्ट्वेत्यादि । प्रशस्य च गतेत्यर्थः । आश्चर्यमासां धैर्यं
यद्देवश्रेष्ठस्याप्यनादरः, धन्यो ऽयं राजा यस्य कन्या ईदृश्यः, अहो मे
भाग्यं यस्या म ईदृश्यः स्नुषाः इत्येवं प्रतिनन्दनम् । अनेन
स्त्रीमाहात्म्यं तपोमाहात्म्यं च दर्शितम्  ॥  १।३३।२६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
त्रयस्त्रिंशः सर्गः  ॥  ३३  ॥   

  


