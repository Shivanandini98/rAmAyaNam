+++
title = "०३४ विश्वामित्रवंशकथा"
title_english = "034 Legend of vishvamitra s ancestry"

+++


ब्रह्मदत्ते चेति । चस्त्वर्थः । कन्याशतसमुच्चयार्थो वा । पुत्रलाभाय
पुत्रप्राप्तये  ॥  १।३४।१  ॥   

  

कुशः कुशनाभपिता  ॥  १।३४।२  ॥   

  

कुशवाक्यमाह पुत्र इत्यादि । सदृशस्त्वत्सदृशः । को ऽसौ तत्राह गाधिं
गाधिनामानं प्राप्स्यसि । तेन लोके शाश्वतीं कीर्तिं च प्राप्स्यसि  ॥ 
१।३४।३  ॥   

  

"कुशो नाम" इति पाठे एतत्कुशवृत्तं नाम प्रसिद्धमित्यर्थः ।
आकाशमाविश्याकाशरूपो भूत्वा । अनेन तस्य मुक्तत्वं सूचितम् । तेन स्ववंशस्य
माहात्म्यातिशयः सूचितः  ॥  १।३४।४  ॥   

  

कस्यचित्त्वथ कालस्य । कस्यचित्कालस्यानन्तरमित्यर्थः  ॥  १।३४।५  ॥   

  

मम विश्वामित्रस्य । कुशवंशप्रसूतत्वादहं कौशिकः  ॥  १।३४।६  ॥   

  

न केवलमहमेव गाधेः पुत्रः, मम पूर्वजा ज्येष्ठा नाम्ना सत्यवतीति प्रसिद्धा
ऋचीके प्रतिपादिता ऋचीकाय दत्ता इति नाम प्रसिद्धम्  ॥  १।३४।७  ॥   

  

सशरीरस्वर्गगतौ हेतुर्भर्तारमनुवर्तिनीति । सहगमनं कृतवतीत्यर्थः । अपि च
अन्यदपि तस्याश्चरितम् । कौशिकी नाम्नी महानदी तद्रूपा प्रवृत्ता च जाता  ॥ 
१।३४।८  ॥   

  

हितकार्यार्थम् । "हितकामार्थम्" इति पाठे हितमामुष्मिकं काम ऐहिकं
तदुभयदानार्थम्  ॥  १।३४।९  ॥   

  

यतो भगिन्यां स्नेहसंयुक्तो ऽतो हिमवत्पार्श्वे कौशिक्यां नियतो नित्यं
सुखं वसामीत्यन्वयः  ॥  १।३४।१०  ॥   

  

इतश्च तस्यां वास इत्याह सा त्विति । सत्ये धर्मे प्रतिष्ठिता ।
तज्जलपानादिना सत्यान्मनो न निवर्तत इति भावः  ॥  १।३४।११  ॥   

  

नन्वेवं कथं सिद्धाश्रमे स्थितिरत आह अहं हीति ।
नियमाद्गयापिण्डदानवत्सिद्धाश्रमैकसाध्ययागजन्यसिद्धिहेतोः । आगमनकार्यं च
त्वदनुग्रहात्सिद्धमित्याह सिद्धाश्रममित्यादि  ॥  १।३४।१२  ॥   

  

उपसंहरति एषेति । मम गाधेः सकाशादुत्पत्तिः कीर्तिता, स्वस्य
वंशस्योत्पत्तिर्ब्रह्मपुत्रात्कुशात्कीर्तिता । देशस्य
शोणाकूलीयगिरिव्रजदेशस्य पृच्छसि पर्यपृच्छः । तत्सर्वमुक्तमिति शेषः  ॥ 
१।३४।१३  ॥   

  

अतः परं न प्रष्टव्यमित्याह गत इति । विघ्नो गन्तव्याध्वनि
निद्राभावप्रयुक्तजाड्यमूलः  ॥  १।३४।१४  ॥   

  

अर्धरात्रचिह्नान्याह निष्पन्दा इति । पक्षिचलनाभावादिति भावः । तदाह
निलीना इति  ॥  १।३४।१५  ॥   

  

शनैर्विसृज्यते । व्ययुङ्क्तेत्यर्थः । वर्तमानसामीप्ये भूते लट् ।
सन्ध्याशब्देन तदुपासनयोग्यगौणकालराहित्येन सार्धयामरूपः । नक्षत्रतारागहनं
नभःसहस्राक्षवन्नेत्रैरावृतमिव तज्ज्योतिर्भिस्तद्रश्मिभिरवभासते  ॥ 
१।३४।१६  ॥   

  

उत्तिष्ठते । "उदो ऽनूर्ध्वकर्मणि" इति तङ्  ॥  १।३४।१७  ॥   

  

नैशानि निशाप्रभवाणि । तान्येवाह यक्षेत्यादि  ॥  १।३४।१८  ॥   

  

अभ्यपूजयन्नस्तुवन्  ॥  १।३४।१९  ॥   

  

स्तुतिप्रकारमाह कुशिकानामित्यादि । ब्रह्मोपमा ब्रह्मर्षितुल्याः  ॥ 
१।३४।२०  ॥   

  

हे महायशः विश्वामित्र भवानेव विशेषेण महात्मेति शेषः । यस्तपसा
ब्राह्मणत्वं प्राप्त इति भावः । किं च यस्य तव भागिनी तव कुलस्य
उद्द्योतकर्युद्धारकर्त्री सरितां श्रेष्ठा । अनेन सकलजगदुद्धारकत्वं
सूचितम्  ॥  १।३४।२१  ॥   

  

प्रशस्तः स्तुतः । "अस्तंगत इवांशुमान्" इति पाठः  ॥  १।३४।२२  ॥   

  

सेवते सेवते स्म  ॥  १।३४।२३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
चतुस्त्रिंशः सर्गः  ॥  ३४  ॥   

  


