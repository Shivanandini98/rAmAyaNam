+++
title = "०४४ सगर-पुत्र-स्वर्गतिः"
title_english = "044 brahma commends bhageeratha"

+++


उक्तमेव विस्तरेणाह स गत्वेति । भस्मसात्कृताः कार्त्स्न्येन भस्मकृताः ।
भूमेस्तलं पातालम्  ॥  १।४४।१,२  ॥   

  

तारिताः प्रेतत्वात् । देववत्स्वर्गं प्राप्ताश्च । अनेन
प्रेतत्वविमुक्तिस्वर्गप्राप्ती । भस्मनो ऽपि गङ्गास्पर्शस्य फलं
किमुतास्थिपुद्गलादेरित्युक्तम्  ॥  १।४४।३  ॥   

  

यावत्सागरस्य जलं स्थास्यति तावद्दिवि स्थास्यन्तीत्यर्थः । तन्निमित्तमपि
तया गङ्गया तत्खातस्य सागरस्य पूरणमिति भावः  ॥  १।४४।४,५  ॥   

  

तत्कृतनामादिविश्रुतत्वमेव दर्शयति गङ्गेत्यादि । त्रिपथगेति नाम्नो
ऽन्वर्थत्वं दर्शयति त्रीनित्यादि । अनेन कथं गङ्गा त्रिपथगेत्यस्योत्तरं
संवृत्तम्  ॥  १।४४।६  ॥   

  

कुरुष्वेति । गङ्गाजलसेकतो जातप्रायश्चित्तत्वात्सलिलदानयोग्यतासम्पत्तेः ।
प्रतिज्ञाम् गङ्गासलिलप्रदानेन सागरांस्तारये इत्येवंरूपां
गरुत्मदुपदिष्टाम् । अपवर्जय । समाप्तां कुर्वित्यर्थः  ॥  १।४४।७  ॥   

  

पूर्वकेण सगरेण । एष गङ्गालाभरूपः । पूर्वकेणेति कप्रत्ययेनैषैव कुत्सा
द्योत्यते  ॥  १।४४।८  ॥   

  

गङ्गां नेतुं भूलोकं प्रापयितुं प्रार्थयता प्रतिज्ञा नापवर्जिता न
फलपर्यवसायिनी कृता  ॥  १।४४।९  ॥   

  

मत्तुल्येति । ब्रह्मतुल्येत्यर्थः  ॥  १।४४।१०  ॥   

  

गङ्गां नेतुं प्रार्थयता सा गङ्गा नेतुं न शकितेत्यर्थः । यत्तु
गङ्गामानेतुं न शङ्किता न विचारिता । प्रतिज्ञेति शेषः । चिन्ताविषयमपि न
प्रापितेत्यर्थ इति, तत्प्रार्थयतेति पदस्वरसविरोधाच्चिन्त्यम्  ॥  १।४४।११
 ॥   

  

समतिक्रान्ता निस्तीर्णा । परमसम्मतं परममुत्कृष्टं च तत्सम्मतम् ।
सर्वलोकसम्मतमित्यर्थः  ॥  १।४४।१२  ॥   

  

धर्मस्यायतनम् धर्मप्राप्यस्थानम् । महद्ब्रह्मलोकरूपम्  ॥  १।४४।१३  ॥   

  

यथास्या ब्रह्मलोकप्रापकत्वं तदाह प्लावयस्वेति । आत्मानम् स्वदेहम् ।
सदोचिते सिंहकर्कटमध्ये ऽपि स्नानादिव्यवहारोचिते । भूप्रवाहनदीनामेव
तत्काले भौमत्वमूलरजःसम्बन्धात्स्नानाद्यनर्हत्वम् । पुण्यफल इति
मत्वर्थीयाजन्तो बहुव्रीहिर्वा । अनेन स्नानमात्रेण गङ्गा
ब्रह्मलोकप्राप्तिकरीति सूचितम्  ॥  १।४४।१४  ॥   

  

सागाराणां जातप्रायश्चित्तत्वसन्देहापनुत्तये गङ्गाजलसम्बन्धस्य
सर्वपापप्रायश्चित्तत्वबोधनाय च पुनस्तेषां सलिलं कार्यमित्याह
पितामहानामित्यादि । स्वं लोकम् ब्रह्मलोकम् । गम्यताम् । कृतोदकक्रियेण
स्वपुरमिति शेषः । अयं नियोगो राजधर्मपरिपालनाय  ॥  १।४४।१५  ॥   

  

यथा आगतमिति च्छेदः । देवलोकम् ब्रह्मलोकम्  ॥  १।४४।१६  ॥   

  

यथाक्रमम् ज्येष्ठक्रमेण । यथान्यायम् स्मृत्युक्तक्रमेण ।
उत्तममुत्तमलोकप्रापकम्  ॥  १।४४।१७  ॥   

  

कृतोदक इति । अन्येषामपीति शेषः  ॥  १।४४।१८  ॥   

  

नष्टशोको नष्टतद्वियोगजशोकः । विगतज्वरः कथमस्मत्पालनं भविष्यतीति
विगतचिन्तः  ॥  १।४४।१९  ॥   

  

उपसंहरति एष इति । स्वस्तिभद्रयोः तत्प्रीत्यादरसूचनार्थं ग्रहणम्  ॥ 
१।४४।२०  ॥   

  

आख्यानश्रवणफलसाह धन्यमित्यादि  ॥  १।४४।२१२३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
चतुश्चत्वारिंशः सर्गः  ॥  ४४  ॥   

  


