+++
title = "०६१ शुनःशेफकथा"
title_english = "061 Legend of shunashshepa"

+++


वनवासिनस्तपोवनवासिनस्तान्स्वाज्ञया यज्ञार्थमागतान्प्रस्थितान्वीक्ष्य
सर्वांस्तानब्रवीदित्यन्वयः । वनवासिन इत्यस्य स्थाने "विनयान्वितान्" इति
पाठान्तरम्  ॥  १।६१।१  ॥   

  

दक्षिणां दिशमासमन्ताद्व्याप्यास्थितो ऽयं त्रिशङ्कुरूपो महाविघ्नो ऽस्माकं
तपोनाशकत्वात्प्रवृत्तस्तच्छायाक्रान्तत्वाच्चायं देशो ऽतःपरं तपो ऽयोग्य
इति भावः  ॥  १।६१।२  ॥   

  

विशालायां विशालतपोवनवत्यां पश्चिमायां वर्तमानेषु पुष्करेषु । तत्तीरे
तपोवनेष्वित्यर्थः । महात्मन इति महात्मान इत्यर्थकमृषिसम्बोधनम् ।
अदीर्घत्वमार्षम्  ॥  १।६१।३५  ॥   

  

विप्रः पुरोहितः  ॥  १।६१।६  ॥   

  

अभ्याहृत इदानीमस्माभिरानीतः पशुस्तव दुर्नयात्त्वत्पापवशात्तावकरक्षिणां
प्रमादाच्च प्रनष्ट इत्यन्वयः । राजपापमाह अरक्षितारम् । प्रजानामिति शेषः
 ॥  १।६१।७  ॥   

  

एतत्पशुनाशरूपं महत्प्रायश्चित्तं महतः प्रायश्चित्तस्य कारणम् । प्रकान्तं
कर्म यावत्प्रवर्तते प्रवर्तिष्यते तावत्ततः प्रागेव नष्टं पशुमन्विष्यानय
। तत्प्रतिनिधित्वेन क्रीत्वा नरं वा पशुमानयेत्यर्थः  ॥  १।६१।८  ॥   

  

सहस्रशो गोभिः । निष्क्रयभूताभिरित्यर्थः  ॥  १।६१।९,१०  ॥   

  

स पुत्रेति । स इति पृथक्पदम् । सो ऽम्बरीषः । भृगुतुङ्गम्
पर्वतशृङ्गविशेषः  ॥  १।६१।११,१२  ॥   

  

तं प्रसिद्धतपसमृचीकमिदं वक्ष्यमाणं वचः । अब्रवीदिति शेषः । यदि
विक्रीणीषे तदा कृतकृत्यो ऽस्मि भवेयम्, यतो यज्ञियं यज्ञे पूर्वं
परिकल्पितं पशुं क्वापि न लभे  ॥  १।६१।१३,१४  ॥   

  

इत एतेषु । सार्वविभक्तिकस्तसिः  ॥  १।६१।१५  ॥   

  

कथञ्चन बहुनापि मूल्येन । अनेनेतरयोरनुमतिः सूचिता । अप्रतिषिद्धमनुमतमिति
न्यायात्  ॥  १।६१।१६,१७  ॥   

  

शुनक इति कनिष्ठपुत्रनाम  ॥  १।६१।१८  ॥   

  

पितृषु पितृणाम् । रक्षिष्यामीत्यर्थे रक्ष्ये इत्यार्षम्  ॥  १।६१।१९  ॥   

  

रामेति सम्बुद्धि  ॥  १।६१।२०  ॥   

  

मध्यमं मध्यमपुत्रं विक्रेयं मातापित्रोर्विक्रेयत्वेन सम्मतं मन्ये ।
अर्थादिति शेषः  ॥  १।६१।२१  ॥   

  

ब्रह्मवादिनो मध्यमपुत्रस्य  ॥  १।६१।२२  ॥   

  

गृहीत्वा क्रीत्वा । यद्यप्यपत्यस्य दानक्रयौ शास्त्रनिषिद्धौ, तथाप्यनेन
कुलहानौ धर्मार्थमपत्यदानमिव यज्ञायापत्यक्रयो न विगीत इति सूचितम् ।
पुत्रस्य चैवं पित्रधीनतोचितेति च बोधितम्  ॥  १।६१।२३  ॥   

  

शुनःशेपं रथमारोप्येत्यन्वयः  ॥  १।६१।२४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
एकषष्टितमः सर्गः  ॥  ६१  ॥   

  


