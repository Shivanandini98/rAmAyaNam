+++
title = "०५३ शबला-याचना"
title_english = "053 vishvamitra tries to gain kaamadhenu"

+++


यस्य यस्य यथा यथेप्सितम् तथा तथा सर्वान्कामान्विदधे इत्यर्थः  ॥  १।५३।१
 ॥   

  

तदेव प्रपञ्चयति इक्षूनिति । सविकारानिक्षून् । मधून्क्षौद्राणि । मैरेयं च
धात्रीधातकीगुडवारिभिः कृतं मद्यम् । भक्ष्यानपूपादीन् ।
उच्चावचाननेकविधान्  ॥  १।५३।२  ॥   

  

उष्णाढ्यस्योष्णत्वगुणयुक्तस्य । राशयः । आसन्निति शेषः । मृष्टान्यन्नानि
पायसभेदाः । दधिकुल्या इत्युपलक्षणं दुग्धादेरपि  ॥  १।५३।३  ॥   

  

अनेकविधस्वादुरसयुतानां खाण्डवानां भक्ष्यविशेषाणाम् । शेषे षष्ठी । तैः
पूर्णानि भोजनानि भोजनपात्राणि । गौडानि राजतानि । आसन्निति शेषः । "रजते
गुडः" इत्यभिधानमिति कतककृत्  ॥  १।५३।४  ॥   

  

हर्षश्चित्तसन्तोषः पुष्टिर्देहपुष्टिस्तद्युक्तजनैरासमन्ताद्युक्तम्  ॥ 
१।५३।५  ॥   

  

अन्तःपुरश्रेष्ठैः सहितः  ॥  १।५३।६  ॥   

  

अमात्याः कर्मसचिवाः । मन्त्रिणो मन्त्रस्य सचिवाः । पूजितः आतिथ्येन
सत्कृतः  ॥  १।५३।७  ॥   

  

पूजार्हेण मादृशपूजाकरणयोग्येन । पूजित इत्यस्यैव विवरणमादरातिशयद्योतनाय
सुसत्कृत इति । हर्षाद्वा पुनरुक्तिरदोषः  ॥  १।५३।८  ॥   

  

शतसहस्रेण । निष्क्रयभूतेनेति शेषः  ॥  १।५३।९  ॥   

  

धर्मतो न्यायतः । पार्थिवस्य रत्नस्वामित्वाद्रत्नहरत्वाच्च ममैषा योग्येति
शेषः  ॥  १।५३।१०१२  ॥   

  

कुत इयं परित्यागं नार्हेत्यत्राह शाश्वतीति । यथात्मवतो राजयोगवतो
विद्यादिजा कीर्तिः शाश्वती नित्यसम्बद्धा एवं मह्यं ब्रह्मदत्ता शबला
नित्यं मत्सम्बद्धा । एवमादरे बीजमाह हव्यम् दैवम् । कव्यम् पित्र्यम् ।
प्राणयात्रा जीवनम्  ॥  १।५३।१३  ॥   

  

आयत्तमधीनम् । बलिर्भूतबलिः । होमो वैश्वदेवादिः । आयत्त इत्यस्य
सर्वत्रानुकर्षः । स्वाहाकारवषट्कारौ तत्साध्ययज्ञौ । विद्या इति
एतत्पयःप्राशनेन चित्तशुद्धेः प्राणतृप्तेर्देहपाटवाच्च
तत्साध्यविद्यानामेतदायत्तत्वम्  ॥  १।५३।१४  ॥   

  

एतत्सर्वमातिथ्यादि । एतच्छबलारूपमेव मे सर्वस्वम् । सत्येन । शपे इति शेषः
। तथा दर्शनादिना मम तुष्टिकरी च  ॥  १।५३।१५  ॥   

  

कारणैरुक्तैः साभिप्रायं चैतद्बोध्यम्  ॥  १।५३।१६  ॥   

  

संरब्धतरमत्याग्रहयुक्तम् । हैरण्या हिरण्यविकाराः । कक्षा
घण्टोपेतमध्यबन्धनार्थाशृङ्खलाः । ग्रैवेयम् ग्रीवालङ्कारशृङ्खलादि  ॥ 
१।५३।१७  ॥   

  

श्वेताश्वानां चतुर्युजाम् । चतुःसङ्ख्याकश्वेताश्वयुतानामित्यर्थः । आर्षः
समासः । "रथानां च" इति पाठः  ॥  १।५३।१८  ॥   

  

किङ्किणीकविभूषितानिति षष्ठ्यर्थे द्वितीया । रथानां विशेषणमेतत् । देशो
बाह्लीकादिः । कुलमुच्चैःश्रवआदीनाम् । गन्धर्वकुलं वा ।
"गन्धर्वकुलजातस्त्वम्" इति पुराणवचनात्  ॥  १।५३।१९  ॥   

  

अनेकवर्णैर्विभक्तानाम् प्राप्तभेदानाम् । वयःस्थानाम् तरुणीनाम् ।
"वयःस्थस्तरुणो युवा" इति कोशात् । एकां कोटिमित्यन्वयः  ॥  १।५३।२०  ॥   

  

यावदिति । इतो ऽप्यधिकं वा यावदिच्छसीत्यर्थः  ॥  १।५३।२१,२२  ॥   

  

एतच्छबलारूपं वस्तु  ॥  १।५३।२३  ॥   

  

आप्तदक्षिणा इत्यनेन हव्यादिवद्दक्षिणाप्येतदधीनेति सूचितम् । एतदेव क्रिया
इत्यस्यैव विवरणम्  ॥  १।५३।२४  ॥   

  

अतोमूलाः । एतन्मूला इत्यर्थः । सर्वथा दानाभावे हेतुगर्भं विशेषणम् ।
कामदोहिनीमिच्छाविषयदोहनशीलाम् । काव्यलिङ्गमलङ्कारः  ॥  १।५३।२५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
त्रिपञ्चाशः सर्गः  ॥  ५३  ॥   

  


