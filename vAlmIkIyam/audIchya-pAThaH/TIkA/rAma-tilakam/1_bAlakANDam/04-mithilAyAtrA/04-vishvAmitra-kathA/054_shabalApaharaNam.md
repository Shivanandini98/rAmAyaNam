+++
title = "०५४ शबलापहरणम्"
title_english = "054 Sacred Cow creates forces to fightback"

+++


अथ दण्डोपायप्रवृत्तिमाह कामधेनुमिति । न त्यजते नात्यजत् । अन्वकर्षत ।
बलादिति शेषः  ॥  १।५४।१,२  ॥   

  

राजभृतैः राजसेवकैः । "भटैः" इति क्वचित्पाठः । ह्रियेय । कर्मणि लिङ् ।
भृशदुःखिता भृशेनातिशयेन दुःखिता अस्मीति शेषः । भृशशब्दो बहुपर्यायो वा  ॥ 
१।५४।३  ॥   

  

अपकृतमपराद्धम् । दृष्ट्वा ज्ञात्वापि । भक्ताम् सेवापराम्  ॥  १।५४।४,५
 ॥   

  

शतशो भृत्यान्स्वकर्षकान् । पादमूलम् पादसमीपम् । महात्मनो वसिष्ठस्य  ॥ 
१।५४।६  ॥   

  

रोदनमश्रुपातः । क्रोशनमार्तशब्दः । रुदन्त्या एव ऋषिसमीपगमनं रुदन्त्यैव च
कथनमित्येतदर्थं द्वी रुदन्तीति  ॥  १।५४।७  ॥   

  

सकाशः समीपम्  ॥  १।५४।८  ॥   

  

स्वसा भगिनी  ॥  १।५४।९  ॥   

  

बलात्क्षात्रात् । मत्तो ऽविवेकी  ॥  १।५४।१०  ॥   

  

मह्यम् मम । नहि तद्बलेन तुल्यमित्यर्थः । तपोबलेन तर्हि दण्ड्यताम् ।
तत्राह राजा त्वित्यादि । राजत्वात्तपोबलेन न दण्ड्य इति भावः ।
तद्वक्ष्यति किष्किन्धायाम् "दुर्लभस्य च धर्मस्य जीवितस्य शुभस्य च ।
राजानो वानरश्रेष्ठ प्रदातारो न संशयः  ॥  तान्न हिंस्यान्न
चाक्रोशेन्नाक्षिप्रेन्नाप्रियं वदेत् । देवा मानुषरूपेण चरन्त्येते महीतले
 ॥ " इति। अद्य विशेषतः। अवध्य इति शेषः। अद्य कृतातिथ्यके दिने।
तेनातिथित्वाद्विशेषतोऽवध्य इति भावः। बली राजेत्यनेन
युद्धाज्येयत्वमुक्तम्। पृथिवीपतिक्षत्रियत्वेन तद्वधस्य महापातकसमता
बोधिता  ॥   

१।५४।११  ॥   

बलित्वमेवोपपादयति इयमिति । हस्तिस्थैर्ध्वजैः समाकीर्णा  ॥  १।५४।१२  ॥   

  

विनीतवद्विनयोपेतम्  ॥  १।५४।१३  ॥   

  

न बलमल्पबलम् । बलवत्तराः क्षत्रियादिभ्यः । क्षात्रात्क्षत्रियबलादपि
बलवत्तरमधिकम्  ॥  १।५४।१४  ॥   

  

तुभ्यम् तव । न त्वया । सदृशो ऽपीति शेषः । बलवत्तर इति । दूरे इति शेषः ।
महावीर्यो महावीर्यो ऽपि । तत्र हेतुस्तेजस्तवेत्यादि  ॥  १।५४।१५  ॥   

  

ननु त्वमेव तस्य बलं नाशय । तत्राह नियुङ्क्ष्वेति ।
कामधेनुत्वान्नियोगापेक्षा परकाम्यार्थसृष्टावेव तस्याः सामर्थ्यात् ।
ब्रह्मबलसम्भृतां तादृशकार्यसमर्थत्वेन मां ध्यायस्वेत्यर्थः  ॥  १।५४।१६,१७
 ॥   

  

हुम्भानाम गवां शब्दाः । पह्लवशकयवनकाम्बोजबर्बरा म्लेच्छजातिविशेषाः  ॥ 
१।५४।१८  ॥   

  

पश्यत इत्यनादरे षष्ठी । विस्फारितम् विवृतम्  ॥  १।५४।१९  ॥   

  

अर्दिताः पीडिताः  ॥  १।५४।२०,२१  ॥   

  

प्रभा दुर्निरीक्ष्यं तेजः । हेम्नः किञ्जल्कस्य च सदृशैः । हेमवर्णाम्बरम्
पीताम्बरम्  ॥  १।५४।२२,२३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
चतुःपञ्चाशः सर्गः  ॥  ५४  ॥   

  


