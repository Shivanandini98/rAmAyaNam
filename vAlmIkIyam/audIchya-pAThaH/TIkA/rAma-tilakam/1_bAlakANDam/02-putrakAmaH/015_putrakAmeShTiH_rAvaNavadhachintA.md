+++
title = "०१५ पुत्रकामेष्टिः रावणवधचिन्ता"
title_english = "015 Rishyashringa officiates putrakAmeShTi ritual for dasharatha"

+++


मेधावीति । मेधाव्यशेषवेदशाखाधारणयोग्यबुद्धिमान् । वेदज्ञः स्वरूपतो
ऽर्थतश्च वेदतत्त्ववित्स ऋष्यशृङ्गः प्रतिश्रुतार्थनिर्वाहाय किं
कर्तव्यमिति निश्चेतुं किञ्चित्कालं ध्यात्वा समाधिं
कृत्वेदमुत्तरमिदमिहोत्तरानुष्ठेयकृत्यमिति निश्चित्य पश्चाल्लब्धसञ्ज्ञः
समाध्युत्त्थितस्तं नृपमब्रवीत्  ॥  १।१५।१  ॥   

  

किमब्रवीत्तदाह इष्टमिति । पुत्रीयाम् पुत्रप्राप्तिकारणभूताम् ।
पुत्रकारणात्पुत्रप्राप्तिहेतोः । अथर्ववेदप्रोक्तैर्मन्त्रैर्विधानतः
कल्पसूत्रतः सिद्धां नियतफलत्वेन प्रसिद्धामिष्टिं करिष्यामि ।
इत्युक्त्वेति शेषः  ॥  १।१५।२  ॥   

  

तत इति । मन्त्रदृष्टेन मन्त्रपूर्वकतया कल्पसूत्रे दृष्टेन  ॥  १।१५।३  ॥   

  

तत इति । तत्रेत्यर्थः  ॥  १।१५।४  ॥   

  

ता इति । समेत्य । अन्तर्धानशक्त्येतरानवलोकमिति शेषः  ॥  १।१५।५,६  ॥   

  

कुतस्तस्य युष्मद्बाधनक्षमवीर्यलाभ इत्यत आह त्वयेति । मानयन्तः ।
सर्वदेवतावध्यत्वरूपत्वद्दत्तवरं परिपालयन्त इत्यर्थः  ॥  १।१५।७  ॥   

  

उच्छ्रितान्सम्पत्त्यादिभिरधिकान् । त्रिदशराजानमिति समासान्तो
ऽनित्यत्वान्न कृतः ।
प्रधर्षयितुमिच्छतीत्युक्तेरेतदुत्तरकालमिन्द्रजित्कृत इन्द्रबन्ध इति
ज्ञायते  ॥  १।१५।८  ॥   

  

असुरान् राहुप्रमुखान्  ॥  १।१५।९  ॥   

  

प्रतपति । प्रतापयतीत्यर्थः । क्रौर्यातिशयद्योतकमेतज्जातीयं न वाति नाधिकं
वाति । चञ्चलोर्मिमालास्वभावो ऽपि न कम्पत इति विरोधालङ्कारः  ॥  १।१५।१०
 ॥   

  

तत्तस्मात्कारणात् । तस्मादुक्तगुणविशिष्टात्  ॥  १।१५।११  ॥   

  

एवमिति । भगवान्ब्रह्मेति शेषः । हन्तेत्यनुकम्पायाम्  ॥  १।१५।१२  ॥   

  

तेनेति । तत्तथास्त्वित्युक्तमिति योजना  ॥  १।१५।१३  ॥   

  

नेति । तदा वरणसमये । मृत्युर्मृत्युजनकः  ॥  १।१५।१४,१५  ॥   

  

एतस्मिन्नन्तरे सर्वदेवतासन्तोषकाले । विष्णुः सदा भूभारोद्धारादिकर्ता  ॥ 
१।१५।१६  ॥   

  

वैनतेयो गरुडः । केयूरम् बाहुभूषणम्  ॥  १।१५।१७  ॥   

  

ब्रह्मणा चेति । वन्द्यमान इत्यनुकृष्यते । समभिष्टूय सम्यक्स्तुत्वा ।
सन्नताः प्रणताः  ॥  १।१५।१८  ॥   

  

त्वामिति । अस्मद्दुःखहरणस्य त्वदेकसाध्यत्वादवतर्तुं नियोक्ष्यामहे ।
तदेवाह राज्ञ इत्यादिना  ॥  १।१५।१९  ॥   

  

धर्मज्ञस्येत्यादिराजविशेषणानि । ह्रीश्रीत्यादि राजपत्नीविशेषणम् ।
चावतारयोग्यताध्वननाय  ॥  १।१५।२०  ॥   

  

आत्मानम् सोपकरणमात्मानम् । "अन्येद्युः पाञ्चजन्यात्मा कैकेय्यां भरतो
ऽभवत् । तदन्येद्युः सुमित्रायामनन्तात्मा च लक्ष्मणः । सुदर्शनात्मा
शत्रुघ्नो द्वौ जातौ युगपत्प्रिये" इति पाद्मोक्तेः ।
अत्रात्मानमित्युक्त्या शङ्खचक्रानन्तानामपि भगवद्रूपता सूचिता । हुंकारेण
भवानिव पाञ्चजन्यः शब्दमात्रेण सकलभुवनक्षोभकत्वाद्विष्णुतुल्य एवेति
बोध्यम् । चतुर्विधमिति । चातुर्विध्यविधानं
रावणेन्द्रजिल्लवणगन्धर्ववधादीनां प्रत्येकं देवकार्यरूपाणां सद्भावात्  ॥ 
१।१५।२१  ॥   

  

कुतो ममैव नियोगस्तत्राह अवध्यमिति  ॥  १।१५।२२,२३  ॥   

  

रौद्रेण कृत्याकृत्यविचारशून्येन । वधार्थम् वधप्रार्थनार्थम्  ॥ 
१।१५।२४,२५  ॥   

  

वधायेति । नृणां लोक इत्यस्यावतरितुमिति शेषः  ॥  १।१५।२६  ॥   

  

धर्मसंहितान् धर्मसहितानित्यर्थः । "धर्मसंहितम्" इति वा पाठः  ॥ 
१।१५।२७,२८  ॥   

  

हत्वेति । हत्वा वत्स्यामीति योजना  ॥  १।१५।२९,३०  ॥   

  

मानुष्य इति । मनुष्यलोके यथा देवैराज्ञप्तं तथात्मनो जन्मभूमिं चिन्तयामास
योग्यत्वेन विचारयामास । ततो विचारानन्तरम्  ॥  १।१५।३१  ॥   

  

रोचयामासैच्छत् । स्तुतिभिस्तुष्टुवुः  ॥  १।१५।३२  ॥   

  

स्तुत्वा च यदूचुस्तदाह तमिति । रावणमुद्धर समूलमुन्मूलय विरावणं विशेषेण
त्रिलोकीक्रन्दनम् । तपस्विनां भयावहमित्यन्वयः ।
रावणस्मरणेनातिभीतचित्तानां देवानामुक्तौ तमित्यस्य पुनरुक्तिर्न दोषाय ।
अत्रेन्द्रादिदेवानां सपितामहानां नियोजकत्वं विभोश्च नियोज्यत्वं न दोषो
लीलावत्त्वादित्यन्यत्र विस्तरः  ॥  १।१५।३३  ॥   

  

तमिति । तं हत्वैवेत्यन्वयः । सबान्धवमित्यनेन लवणादिवधसूचनम् । हे
सुरेन्द्र उपेन्द्र । गुप्तम् । अर्थात्त्वयेति शेषः । गतदोषकल्मषम् दोषा
रागादयस्तद्रूपकल्मषहीनम् । स्वर्लोकम् वैकुण्ठाख्यम् । गतज्वरः स्वभावतो
निवृत्ताशेषतापः  ॥  १।१५।३४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
पञ्चदशः सर्गः  ॥  १५  ॥   

  


