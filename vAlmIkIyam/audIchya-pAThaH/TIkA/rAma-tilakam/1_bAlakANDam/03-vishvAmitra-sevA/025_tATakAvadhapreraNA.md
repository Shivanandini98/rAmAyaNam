+++
title = "०२५ ताटकावधप्रेरणा"
title_english = "025 The legend of deomoness tATaka contd"

+++


अथेति । अप्रमेयस्याप्रमेयप्रभावस्य । शार्दूलः श्रेष्ठः  ॥  १।२५।१  ॥   

  

यदा यतः । यक्षी यक्षजातिः । श्रूयते पुराणादाविति शेषः । अबलेति
साभिप्रायम्  ॥  १।२५।२,३  ॥   

  

वीर्यम् शौर्यादि । बलमात्रप्रश्ने वीर्याभिधानं शौर्यादयो ऽन्ये ऽपि
गुणास्तस्यां सन्तीति ज्ञापनार्थम्  ॥  १।२५।४  ॥   

  

वरप्राप्तिमूलमाह पूर्वमित्यादि  ॥  १।२५।५  ॥   

  

कन्यारत्नम् दिव्यरूपवतीं कन्याम्  ॥  १।२५।६  ॥   

  

तदभिसंहितगुणवता पुत्रेणात्यन्तं जनपीडा भवेदिति विचार्य पुत्रं न ददौ  ॥ 
१।२५।७  ॥   

  

विवर्धन्तीम् वर्धमानाम् । जम्भपुत्रायेत्यत्र "खञ्जुपुत्राय" इति पाठे
खञ्जोः पुत्रः खञ्जुपुत्रः । असुरयक्षयोर्देवयोनित्वेनोचितः सम्बन्धः  ॥ 
१।२५।८  ॥   

  

व्यजायत प्रासोष्टासूत  ॥  १।२५।९  ॥   

  

शापं दर्शयति सुन्दे त्विति । निहते । अगस्त्येन शापं दत्त्वेति शेषः ।
इच्छतीच्छति स्म  ॥  १।२५।१०  ॥   

  

जातसंरम्भा स्वभर्तृवधजकोपवती  ॥  १।२५।११  ॥   

  

भजस्व शुद्धदेवयोनिस्वरूपं मुक्त्वेति शेषः । शप्तवान्राक्षसत्वं भजस्वेति
 ॥  १।२५।१२  ॥   

  

तदेव विस्तरेणाह पुरुषादीति । भवेति शेषः । तदेवोपपादयति इदमिति । इदं रूपं
यक्षिणीरूपं विहाय त्याजयित्वा दारुणं रूपं राक्षसीरूपमस्तु भवतु ।
एतदेवाभिप्रेत्य पाद्मे उक्तम् "तौ रामलक्ष्मणौ वीरावायान्तीं पथि
राक्षसीम् । ताटकां नाम घोरां तां सुन्दभार्यां सुकेतुजाम्" इति  ॥  १।२५।१३
 ॥   

  

अमर्षादसहनात् । देशोत्सादने हेतुगर्भं विशेषणम् अगस्त्याचरितमिति ।
अगस्त्यतपःस्थानमित्यर्थः  ॥  १।२५।१४  ॥   

  

गोब्राह्मणहितार्थायेति स्त्रीवधशङ्कानिरासाय । तद्धिताय क्रियमाणं
पापवदाभासमानमपि धर्मायेति भावः  ॥  १।२५।१५  ॥   

  

शापसंसृष्टामगस्त्यशापव्याप्ताम्  ॥  १।२५।१६  ॥   

  

हे नरोत्तम ते स्त्रीवधनिमित्ता घृणा न कार्या । अत्र नरोत्तमेत्यनेन
पुरुषोत्तमेश्वररूपत्वात्तव पापसम्बन्धाभाव इति ध्वनितम् ।
चातुर्वर्ण्यहितार्थम् तद्धिताय । कर्तव्यमित्यस्य
नृशंसमित्याद्युत्तरेणान्वयः  ॥  १।२५।१७  ॥   

  

वाशब्द इवार्थे । अनृशंसमिव नृशंसं क्रूरमपि कार्यमित्यर्थः ।
प्रजारक्षणकारणात्प्रजारक्षणाद्धेतोः । रक्षता सदेति ।
रक्षाधर्मसमृद्धिशेषत्वनेति भावः । पातकं वा मुख्यपातकं वा सदोषं वा
यज्ञादिवत्सदोषम् । ईषत्पापयुतं धर्मं वा । सदोषवधरूपमिति यावत्  ॥  १।२५।१८
 ॥   

  

एष धर्म इति । एष धर्ममूलकत्वादिति भावः । अतोप्यस्या वधो न्याय्य इत्याह
अधर्म्यामिति । धर्मादपेताम् । तदेवोपपादयति धर्मो हीति  ॥  १।२५।१९  ॥   

  

अधर्म्यः स्त्रीवधो ऽपि धर्म एवेत्यर्थं सम्मतिभिरुपपादयति श्रूयते इति ।
पृथिवीम् तदधिष्ठात्रीं देवताम् । यद्वा तस्याः प्रजा इत्यर्थः  ॥  १।२५।२०
 ॥   

  

अनिद्रम् निद्रासुखरहितम् । "अनिन्द्रम्" इति पाठे इन्द्ररहितम् । काव्यः
शुक्रः  ॥  १।२५।२१  ॥   

  

एतैरेतादृशैः । यद्वा आर्षं बहुत्वम् । एताभ्याम् ।
शक्रविष्णुभ्यामित्यर्थः । मच्छासनादिति । यथा परशुरामस्य
यमदग्नेर्गुरोराज्ञया मातृवधे ऽपि न दोषस्तथा बलादिदातृत्वेन
गुरोर्ममाज्ञया स्त्रीवधे तव न दोष इति भावः  ॥  १।२५।२२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
पञ्चविंशः सर्गः  ॥  २५  ॥   

  


