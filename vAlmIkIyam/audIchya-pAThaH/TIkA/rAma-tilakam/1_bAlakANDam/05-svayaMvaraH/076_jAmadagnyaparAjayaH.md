+++
title = "०७६ जामदग्न्यपराजयः"
title_english = "076 parashu rAma s pride is hurt"

+++


पितुर्गौरवात्पितृसन्निधिवशात् । यन्त्रिता नियमिता कथोच्चैःकथनं येन सः  ॥ 
१।७६।१  ॥   

  

पितुरानृण्यं पितृहन्तृक्षत्रवधेन पितृवैरशुद्धिमास्थितः सन्, यत्कर्म
त्रिःसप्तकृत्वः क्षत्रियवधरूपं कृतवानसि तदनुरुध्यामहे ऽङ्गीकुर्मः ।
शूरेणावश्यं वैरशुद्धेः कर्तव्यत्वात्  ॥  १।७६।२  ॥   

  

यन्मां क्षत्रधर्मेण युक्तं वीर्यहीनमशक्तमिव मन्यमानो ऽवजानासि
तन्नानुरुध्यामहे । अतो ऽद्य मे तेजः पराभिभवासहनं तन्मूलं मे पराक्रमं च
पश्य  ॥  १।७६।३  ॥   

  

क्रुद्धः प्रागुक्तरूपावमानवचनेन । क्रोधादेव तद्धस्तात्स्वयमेव धनुः,
चाद्भार्गवनिष्ठां वैष्णवीं शक्तिम्, जग्राह । तदुक्तं पाद्मे "इत्युक्त्वा
देवि वैष्णव्या शक्त्या तद्गतया सह । जग्राह वैष्णवं चापं विनयेन च लीलया
 ॥ " इति। अत्राप्यग्रे वक्ष्यति "निर्वीर्यो जामदग्न्योऽसौ" इति। लघुः
शीघ्रः पराक्रमो यस्य सः  ॥   

१।७६।४  ॥   

आरोप्य ज्यारोपं कृत्वा । शरं सज्यं ज्यायुक्तं चकार  ॥  १।७६।५  ॥   

  

जमदग्निपुत्रत्वेन ब्राह्मणो ऽसीति विश्वामित्रभगिन्याः पौत्रो ऽसीति
पूज्यस्त्वं मे ऽसि वधानर्हो ऽसि । अतस्ते प्राणहरं शरं मोक्तुं न शक्तः ।
अस्मीति शेषः  ॥  १।७६।६  ॥   

  

इमां प्रत्यक्षसिद्धां गतिं गतिसाधनं पादौ तच्छक्तिं चाकाशगमनादिरूपाम् ।
लोकांल्लोकप्राप्तिसाधनं धर्मम् । "त्वत्पादकमले हन्मि ब्रूहि ते ऽद्याथवा
वृषम्" इति पाद्मोक्तेः । वृषो धर्मः । उभयोर्मध्ये यदिच्छसि यत्तवेष्टं
तद्वदेत्यर्थः  ॥  १।७६।७  ॥   

  

कुत एवमत आह नहीति । वीर्येण स्वशक्त्या शत्रूणां बलदर्पविनाशनो मोघो
व्यर्थः  ॥  १।७६।८  ॥   

  

वरायुधम् वैष्णवं धनुः । समेता मिलिताः  ॥  १।७६।९  ॥   

  

तद्द्रष्टुम् । आगता इति शेषः  ॥  १।७६।१०  ॥   

  

वरधनुर्धरे रामे ऽधिकरणे तस्य भार्गवस्यालोके तेजसि सङ्क्रान्ते । सतीति
शेषः । "ततः परशुरामस्य देहान्निर्गत्य वैष्णवम् । पश्यतां सर्वदेवानां
तेजो राममुपागमत्  ॥ " इति नृसिंहपुराणात्, पूर्वोक्तपाद्माच्च। अत एव
भार्गवे जडीकृते सति निर्वीर्यः स रामो राममुदैक्षत।
उद्भूतविष्णुतेजस्कमपश्यदित्यर्थः  ॥   

१।७६।११  ॥   

तदेव विवृणोति तेजोभिरित्यादि ।
रामसङ्क्रान्तैस्तेजोभिर्हेतुभिर्गतवीर्यतया जडीकृतः परशुराम उवाच ।
शरवध्यप्रश्नोत्तरमिति शेषः  ॥  १।७६।१२  ॥   

  

विषये देशे । एवमुक्तिश्च क्षत्रभीत्यादिनिवृत्तये  ॥  १।७६।१३  ॥   

  

गुरुवचः काश्यपवचः । निशां रात्रिं न वसे । तङार्षः । तदा यदा दत्ता यदा च
न वस्तव्यमित्युक्तम् । तदाप्रभृतीति शेषः । पृथिव्यां न वसे इत्यर्थः ।
यतो ह प्रसिद्धं काश्यपस्याग्रे प्रतिज्ञा कृता इति शेषः । पृथिव्यां
रात्रौ न वसामीत्येवंरूपा प्रतिज्ञा कृता  ॥  १।७६।१४  ॥   

  

यदेवमतः तामिमामित्यादि । तां मद्गतिमाकाशगमनसाधनौ पादौ चेन्न हनिष्यसि,
तदा मनोजवं पादमास्थाय काश्यपेन समुद्रेण च दत्तं महेन्द्रं गमिष्यामि ।
अन्यथा प्रतिज्ञाहान्या महत्सङ्कटं स्यादिति भावः  ॥  १।७६।१५  ॥   

  

तपसा यज्ञादिरूपेण । निर्जिता अर्जिताः । अत्र
पुण्यार्जितलोकहननाभ्यनुज्ञया स्वस्य तत्त्वज्ञत्वं व्यङ्ग्यम् । रामस्य
लोकदानप्रतिबन्धयोः स्वातन्त्र्यदर्शनेन परेशत्वबोधनं च । पाद्मे ऽपि
"शतयज्ञकृतं पुण्यं तदस्त्राय न्यवेदयत्" इति  ॥  १।७६।१६  ॥   

  

यतः "उतामृतत्वस्येशानः" इति श्रुतिप्रसिद्धं ब्रह्मैव त्वमित्याह
अक्षय्यमिति । अक्षय्यमनाद्यन्तं केनापि पराजयं नेतुमशक्यं च । एवं निश्चये
हेतुर्धनुष इत्यादि । अस्य वैष्णवस्येतरदुरारोपस्य । परामर्शो
ग्रहणाकर्षणादि  ॥  १।७६।१७  ॥   

  

अप्रतिद्वन्द्वम् प्रतिभटरहितम्  ॥  १।७६।१८  ॥   

  

इयं त्वद्विषये ऽशक्तिर्वीडा व्रीडार्हा । तत्र हेतुस्त्वयेत्यादि ।
विमुखीकृतः स्वशक्तेः स्वस्मिन्योजनेनाशक्तः कृतः । एतेन स्वस्य भगवदंशत्वं
रामस्य च पूर्णभगवदवतारत्वं सूचितम् । स्वातिरिक्तेन विमुखीकरणे हि व्रीडा
न तु स्वात्मना मायया तथाकरणे इति भावः । एतद्व्यवहारप्रयोजनं च दयया
दशरथादीन्प्रति स्वरूपबोधनं रामस्य पूर्णतेजोवत्त्वसम्पादनं चेति भाति ।
वैष्णवतेजसों ऽशेनान्यत्र सत्त्वे रावणवधस्य दुष्करत्वात् । एतदर्थमेव
रावणवधेच्छुदेवगन्धर्वादीनां द्रष्टुमागमनं पूर्वमुक्तम्  ॥  १।७६।१९  ॥   

  

शरमोक्षे गमिष्यामि । पापस्य तपसा दग्धत्वात्पुण्यस्य च शरमोक्षेण
फलप्रतिबन्धे जीवन्मुक्तो भूत्वा गमिष्यामीत्यर्थः । अनेन लोकावरोधः
स्वेष्ट एवेति दर्शितम्  ॥  १।७६।२०,२१  ॥   

  

दृश्य दृष्ट्वा  ॥  १।७६।२२,२३  ॥   

  

रामो दाशरथिना ब्राह्मणत्वात्पूजितो नमस्कृतश्च । "प्रशस्य ह" इति
पाठान्तरम् । दाशरथिं प्रदक्षिणीकृत्य । अन्तर्यामित्वेन
ज्ञानात्प्रदक्षिणकरणं च क्षत्रियत्वाच्च तस्य प्रणत्यकरणं कायेनेति
बोध्यम् । आत्मगतिम् तत्त्वज्ञानम् । स्वस्थानं जगामेत्यर्थः । प्रभुरिति ।
ब्रह्मत्वेन सर्वलोकप्रभुत्वम्  ॥  १।७६।२४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
षट्सप्ततितमः सर्गः  ॥  ७६  ॥   

  


