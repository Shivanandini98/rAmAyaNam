+++
title = "०४८ शोकमग्ना-अयोध्या"
title_english = "048 Rama s departure for the forest"

+++


तेषामित्यादि पद्यद्वयमेकं वाक्यम् । मुमूर्षयोपलक्षितानाममनस्विनां
दुर्मनसां खिन्नानामिति यावत् । सत्त्वान्यसव उद्गतानीवोत्क्रान्तानीय
मृतप्राया जाता इति भावः  ॥  २।४८।१,२  ॥   

  

बाष्पेण पिहिताननाः अश्रुव्याप्तमुखा इत्यर्थः  ॥  २।४८।३  ॥   

  

हर्षः शारीरो मुखविकासादिरूपः मोद आन्तरो हर्षः परस्मैपदमार्षम् ।
प्रसारयन् प्रासारयन्नित्यर्थः प्रसारितान्यपि नाशोभन्त  ॥  २।४८।४  ॥   

  

नष्टमिति । चिरनष्टधनस्य विपुलस्यागमं लाभं दृष्ट्वापि नाभ्यनन्दन् वाशब्द
एवार्थे नाभ्यनन्दन्नेवेत्यर्थः  ॥  २।४८।५  ॥   

  

व्यगर्हयन्त राघवमप्रतिनिवर्त्य किमर्थं यूयमागता इत्येवं
वाग्रूपैस्तोत्रैरङ्कुशैः  ॥  २।४८।६  ॥   

  

तेषां रामं विना आगतानां रामं राजानं विना सर्वस्यास्थिरत्वात् । किं च
भगवन्तं राममादरेणापश्यन्तो ये गृहपुत्रदारसुखादिष्वासक्त्या
प्रतिनिवृत्तास्तेषां  

पुनःपुनः संसारप्राप्तिरेव न तु कदापि मोक्ष इत्याशर्यः तस्य
मायिकरूपदर्शने ऽपि चित्तशुद्धिद्वारा मोक्षोपयोगिज्ञानाधिकारो भवति  ॥ 
२।४८।७  ॥   

  

सत्पुरुषो भाग्यवान्पुरुषः सीता च भाग्यवती यो वने रामं परिचरन्ननुगच्छति
 ॥  २।४८।८  ॥   

  

सीतालक्ष्मणावेवेति किं वाच्यम्, अचेतना आपगादयो ऽपि सभाग्याः न तु
यूयमित्याहुः आपगा इति । विगाह्य स्नात्वा  ॥  २।४८।९  ॥   

  

रम्यकाननाश्चारुवृक्षसङ्घाः अनूपो जलप्रायदेशः  ॥  २।४८।१०  ॥   

  

ते शैलादयो ऽनर्चितुं न शक्ष्यन्ति अर्चितुमेव शक्ष्यन्तीत्यर्थः  ॥ 
२।४८।११  ॥   

  

तदेव दर्शयति विचित्रेत्यादि । विचित्रैः कुसुमैरापीडः शिरोभूषणमेषाम्
वह्वीर्मञ्जरीः पुष्पस्तबकान्धर्तुं शीलमेषां छान्दसो ह्रस्वः । नगा
वृक्षाः दर्शयिष्यन्ति आत्मानमिति शेषः । एवं च पुष्पाञ्जलिरूपार्चायां ते
शक्ता इति भावः  ॥  २।४८।१२ ॥   

  

गिरयो दर्शयिष्यन्ति स्वगतवृक्षद्वारेति शेषः  ॥  २।४८।१३,१४  ॥   

  

पादपा रमयिष्यन्ति स्वमूलाकीर्यमाणपल्लवकुसुमरचितशय्यास्विति शेषः । यत्र
रामः वसतीति शेषः  ॥  २।४८।१५  ॥   

  

भयाभावादौ हेतुः स हि शूर इत्यादि । नो ऽस्माकमदूरात्पुरा भवति "यावत्पुरा"
भविष्यति लट् आसन्नो भविष्यतीत्यर्थः । अतो राघवमनुगच्छाम प्रार्थनायां
लोट्  ॥  २।४८।१६  ॥   

  

पादच्छाया छायापदेनानुग्रहहेतुभूता सेवा लक्ष्यते । भर्तू रामचन्द्रस्य
पादसेवैव नः परमसुखं सुखसाधनम् गतिः शरणम् परायणं शाश्वतप्रतिष्ठा  ॥ 
२।४८।१७  ॥   

  

वयं स्त्रियः, यूयं पुरुषाः  ॥  २।४८।१८  ॥   

  

अप्राप्तप्राप्तिर्योगः प्राप्तरक्षणं क्षेमम्  ॥  २।४८।१९  ॥   

  

अप्रतीतेनासुखेन सोत्कण्ठितजनेनोत्कण्ठितजनसहितेन अत एवामनोज्ञेन हृतचेतसा
चित्तनाशकेन वासेन को नु संप्रीयेतेत्यर्थः  ॥  २।४८।२०  ॥   

  

यदि चेदिति समुदायो यद्यर्थः अधर्म्यमधर्मयुक्तम्, अत
एवानाथवन्नाथवद्भिन्नम् जीवितेनार्थो जीविताभिन्नो ऽर्थो ऽपि न
पुत्रादिरूपस्तु सुतरां नेत्यर्थः  ॥  २।४८।२१  ॥   

  

पुत्रो रामः परिहरेत्त्यागात्परिहरेत् पुत्रभर्तृत्यागिन्या इतरत्यागः
कियानिति भावः  ॥  २।४८।२२  ॥   

  

जीवन्त्याः कैकेय्या राज्ये तया भृतकाः पोषिता हि अपि जीवन्त्यो न वसेमहि न
वसेम इममर्थं प्रति पुत्रैरपि शपामहे  ॥  २।४८।२३  ॥   

  

अधर्म्यामधर्मयुताम्  ॥  २।४८।२४  ॥   

  

आनालम्भमयज्ञम् । तत्र हेतुः-- अनायकमिति कृते तन्निमित्तम्  ॥  २।४८।२५
 ॥   

  

विलोपो नाशः  ॥  २।४८।२६  ॥   

  

ते यूयं पुरुषाः सस्त्रीका इति शेषः । आलोड्य पेषयित्वा अश्रुतिं वापि यत्र
देशे कैकेय्या नामश्रवणमपि न भवति तादृशं दूरदेशं वा गच्छतेत्यर्थः  ॥ 
२।४८।२७  ॥   

  

मिथ्याप्रव्राजितो मिथ्यावरकल्पनया प्रव्राजितो ऽभूत् ततः कैकेयीवशगे भरते
राजनि वसति सौनिके सूना पशुवधस्थानं तत्र भवे हिंसके तत्समीपे पशवो यथा
निश्चितमरणास्तथा संनिबद्धाः स्मः संनिविष्टा भवामः  ॥  २।४८।२८  ॥   

  

इदानीं तद्गुणवर्णनेनात्मानमाप्याययन्ति पूर्णेत्यादि  ॥  २।४८।२९  ॥   

  

पूर्वाभिभाषी सौहार्दप्रदर्शनाय परमयापगमाय च सर्वत्र पूर्वभाषणशीलः  ॥ 
२।४८।३०,३१  ॥   

  

मृत्योरिव भयागमे मृत्युहेतुकभयागम इवेत्यर्थः  ॥  २।४८।३२  ॥   

  

विलपन्तीनाम् दुःखं दृष्ट्वेति शेषः । रविरस्तं जगाम
तदीयदुःखदर्शनासहिष्णुतया रविरपि  

शीघ्रगतिरभूदित्याशयः  ॥  २।४८।३३  ॥   

  

नष्टो होमाद्यर्थो ऽपि ज्वलनसन्तापो ज्वलन सङ्गमो यस्माम् प्रशान्ता
अध्याया अध्यययनानि सत्कथाश्च यस्यां सा  ॥  २।४८।३४  ॥   

  

निराश्रया रामरूपाश्रयराहित्यात्  ॥  २।४८।३५  ॥   

  

सुतैः तृतीयार्षी सुतेभ्यो ऽपि तासां सो ऽधिको ऽभवत्  ॥  २।४८।३६  ॥   

  

वादनं वादित्रम् प्रशान्तानि गीतोत्सववादित्राणि यस्यां सा पिहित आपणानां
पण्यवस्तूनामुदयः प्रसारणं यस्यां सा संक्षपितोदकः क्षीणोदकः ।
"संक्षुभितोदकः" इति पाठे क्षैण्यात्संक्षुभितोदक इत्यर्थः  ॥  २।४८।३७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे ऽष्टचत्वारिंशः सर्गः  ॥  २।४८  ॥   

  

  


