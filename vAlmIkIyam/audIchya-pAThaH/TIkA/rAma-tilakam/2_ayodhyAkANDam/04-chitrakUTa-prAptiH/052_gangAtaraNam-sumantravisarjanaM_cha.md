+++
title = "०५२ गङ्गातरणम्-सुमन्त्रविसर्जनं च"
title_english = "052 Guha gets a boat ready"

+++


प्रभातायामिति  ॥  २।५२।१  ॥   

  

सुकृष्णो विहगः काकः कोकिलपालकत्वाच्च कोकिलपदेनोक्तः, काकेति नामग्रहणस्य
प्रातिर्निन्द्यत्वादेवमुक्तिः  ॥  २।५२।२,३  ॥   

  

विज्ञाय तरणसाधनं शीघ्रमानेयमित्येवं रामवचनतात्पर्यं ज्ञात्वा गुहं सूतं
चामन्त्र्यामन्त्रणेनैव तत्तात्पर्यं बोधयित्वा यथापूर्वं भ्रातुरग्रतो
ऽतिष्ठत्  ॥  २।५२।४  ॥   

  

स तु गुहस्तु रामस्य वचनं तराम जाह्नवीमित्येवं निशम्य तात्पर्यतो ज्ञात्वा
प्रतिगृह्य नमस्कारपूर्वं प्रतिगृह्य सचिवानाहूय तन्मध्ये
कंचित्प्रत्यब्रवीत्  ॥  २।५२।५  ॥   

  

अस्यवाहनसंयुक्ताम् अस्य जलं निरस्य नावं तीरं प्रापयतीत्यस्यवाहनमरित्रं
मयूरव्यंसकादित्वात्समासः कर्णग्राहः कर्णधारः सुखेन प्रतारः प्रतरणं यया
तां दृढां दृढसन्धिबन्धां तीर्थे ऽवतारमार्ग उपाहर समीपं प्रापय  ॥  २।५२।६
 ॥   

  

उपोह्य समीपं प्रापय्य  ॥  २।५२।७९  ॥   

  

आरोप्यताम् खनित्रपिटकवैदेहीवस्त्राभरणादिकमिति शेषः  ॥  २।५२।१०  ॥   

  

संनह्य कवचं कलापांस्तूणीरान् येनावतरणमार्गेण नावमारुह्य
तामनिर्वाच्यगुणां गङ्गां लोकास्तरन्ति तमवतारं तेर्तुं जग्मतुः  ॥  २।५२।११
 ॥   

  

एवं तु एवंभूतं तु रथादिनिरपेक्षं गच्छन्तं तु  ॥  २।५२।१२  ॥   

  

उत्तमश्चासौ दक्षिणश्च तेन स्पर्शादिव्यापारे उत्तमेन स्पर्शमात्रेण
सकलदुःखहारकत्वाद्दक्षिणेनेदृशेन करेण दक्षिणकारेण  ॥  २।५२।१३  ॥   

  

गमनप्रत्याशानिवृत्तये पुनः सावधारणां निवृत्तिमाह निवर्तस्वेति ।
एतावत्पर्यन्तं राजाज्ञया यानेन गमनं कृतम् हि अतः परं ममानेन न प्रयोजनं
यतो रथं विहाय पद्भ्यामेव महावनं गमिष्यामः, अतस्त्वं सर्वथा निवर्तस्व  ॥ 
२।५२।१४  ॥   

  

अभ्यनुज्ञातम् प्रतिनिवृत्त्यै इति शेषः  ॥  २।५२।१५  ॥   

  

तदादौ लोकदृष्ट्या शोकापनुदं वचनमाह नातीति । सभ्रातृभार्यस्य तव
प्राकृतवत्क्षुद्रवद्वने वासो येन दैवेन कृतस्तदिदं दैवमिह लोके
केनाप्यतिक्रान्तं लङ्घितं  

न अतो हृदये मा शुच इत्यर्थः । यद्वा ते वनवासो जात इति यदिदमिह लोके
ऽयोध्यास्थलोकमद्ये केनापि पुरुषेण न हृद्यत्यन्तं क्रान्तं स्वीकृतं
सर्वासंमतमेव, अतो ऽस्मदादीन्दोषेण मा गृह्णीया इति तात्पर्यम्  ॥  २।५२।१६
 ॥   

  

किं च यदि त्वामीदृशं व्यसनमागतं तदा ब्रह्मचर्यादि निष्फलमिति मन्ये  ॥ 
२।५२।१७  ॥   

  

इदानीं रामं भगवन्तं मत्वाह सहेति । गतिमुत्कर्षमेकस्यैव
त्रिलोकीजेतुर्जयेन पितृवाक्यपरिपालनेन च त्रींल्लोकाञ्जयन्निव एवं च तवायं
वनवासो ऽपि महाफल एव  ॥  २।५२।१८  ॥   

  

वयं तु सर्वथा पीडिता इत्याह वयमिति । उपवञ्चिताः केचिद्रात्रावविदितगमनेन
अहं बलान्निवर्तनेन एवं सर्वे त्यक्ताः  ॥  २।५२।१९  ॥   

  

आत्मसममतिबुद्धिमन्मन्त्रियोग्यम् । "दुरगतम्" इति पाठे दूरदेशावस्थानवन्तं
निश्चित्य तत्समीपे दुःखार्तश्चिरं रुरोद  ॥  २।५२।२०  ॥   

  

स्पृष्टोदकमाचामन्तं शुचिं पवित्रम्  ॥  २।५२।२१  ॥   

  

सुहृदं व्यसनापनोदकम् । यत एवमतः यथेत्यादि  ॥  २।५२।२२  ॥   

  

कामभारावसन्नः कामवेगेन पीडितः, यद्वा ऽवसन्नो मदभिषेकादिमनोरथसमूहः
तस्मादेतदुक्तं वक्ष्यमाणं च  ॥  २।५२।२३  ॥   

  

कैकेय्याः प्रियो यः कामो विषयो भरताभिषेकादिस्तदर्थं यथा येन प्रकारेण
यद्वस्त्वाज्ञापयेत्तदविकाङ्क्षया ऽस्मदादीनामविशङ्कया कार्यं
सादरमनुष्ठेयम्  ॥  २।५२।२४  ॥   

  

एतच्छब्दार्थमाह यदेषामिति । प्रशासतीत्यभ्यस्तत्वादत् सर्वकृत्येष्वपि
कामक्रोधप्रवृत्तेष्वपि  ॥  २।५२।२५  ॥   

  

यत्कार्यं प्रति यथा येन प्रकारेणालीकमप्रियम् ताम्यति ग्लायति  ॥  २।५२।२६
 ॥   

  

अभिवाद्य मत्प्रतिनिधितया मदीयनमस्कारं कृत्वा  ॥  २।५२।२७  ॥   

  

इदंपदार्थमाह न चेति । वने वत्स्यामहेति वेति सन्धिरार्षः वत्स्यमाहे इति
वा । नानुशोचामीति संबन्धः  ॥  २।५२।२८  ॥   

  

पुनरागतानस्मान्पुनत्स्वं द्रक्ष्यसीति संबन्धः, पुनः पुनरभीक्ष्णं
द्रक्ष्यसि वा  ॥  २।५२।२९  ॥   

  

सहिताः मम मात्रेति शेषः । पुनः पुनरभीक्ष्णं पूर्वोक्तं वाक्यमुक्त्वा
कौसल्यामित्युपलक्षणम् सर्वाः प्रति कैकेयीं चारोग्यम् अहमरोगो ऽदुःख इति
ब्रूहि कैकेयीमिति न व्यङ्ग्योक्तिः किंतु दैवकृतत्वेनास्या
अनपराधित्वमित्याशयेन  ॥  २।५२।३०  ॥   

  

अथारोग्यकथनानन्तरं सर्वान्प्रत्यार्यस्य ज्येष्ठस्य मम सीताया लक्ष्मणस्य
च  

वचनात्पादाभिवन्दनं ब्रूहि  ॥  २।५२।३१  ॥   

  

एवं पितरं मातरं प्रति सन्दिश्य पुनः पितरं प्रतरं सन्दिशति ब्रूया इति ।
महाराजं दशरथं नृपमते राजसंमते पदे राज्ये  ॥  २।५२।३२  ॥   

  

अथ सुमन्त्रं प्रत्याह भरतं चेति । अभिषिच्याभिषेचय्य  ॥  २।५२।३३  ॥   

  

राजनि दशरथे  ॥  २।५२।३४  ॥   

  

अविशेषतः शत्रुघ्नसंबन्धात्कैकेय्यविशेषतः कैकेय्यविशेषेत्यर्थः । एवं मम
मातापि कैकेय्यविशेषाद्द्रष्टव्येत्यर्थः  ॥  २।५२।३५  ॥   

  

अवेक्षताङ्गीकुर्वता उभयोर्लोकयोरिहपरलोकयोः । नित्यदा सर्वदा छान्दसो
दाप्रत्ययः । सुखं वर्धयितुं शक्यम् तेन तथा वर्तस्व येन लोकद्वये ऽपि सुखं
भवतीति व्यङ्ग्यं पर्यायोक्तमत्रालङ्कारः  ॥  २।५२।३६,३७  ॥   

  

उपचारः स्वामिभृत्योचितः सत्कारः तेन न ब्रूया ब्रूयाम् छान्दसमेतत् । अपि
तु स्नेहाद्विक्लवं वाक्यं ब्रवीमि तद्वाक्यं भक्तिमानिति ज्ञात्वा
क्षन्तुमर्हसीति संबन्धः  ॥  २।५२।३८  ॥   

  

पुत्रशोकः पुत्रवियोगजः शोकः  ॥  २।५२।३९  ॥   

  

मे रथं मत्प्रवर्त्यं रथं दूराद्दृष्ट्वा । तदा दर्शनकाले सराभमपि अपिः
संभावने स रामं संभावयमानो जनः पुरी च निकटगतं रथं विना रामं दृष्ट्वा
विदीर्येतापि । अपिः संभावनायाम्  ॥  २।५२।४०  ॥   

  

सूतावशेषं हतवीरं रथं दृष्ट्वा स्वसैन्यमिव  ॥  २।५२।४१  ॥   

  

दूरे ऽपि निवसन्तं त्वां मानसेन व्यापारेणाग्रतः पुरः स्थितमिव त्वां
चिन्तयन्त्यो  

रथेनागतप्रायो राम इति चिन्तयन्त्यः प्रजा जना अद्य एकस्य मम गमनदिने नूनं
निश्चयेन निराहाराः कृता निराहारसङ्कल्पवत्यः कृता मरिष्यन्तीति यावत्  ॥ 
२।५२।४२  ॥   

  

तस्यैव युक्त्या साधनं करोति दृष्टमित्यादिना । सङ्कुलमार्तनादादि  ॥ 
२।५२।४३  ॥   

  

सरथं मामेव निशाम्येत्यन्वयः  ॥  २।५२।४४  ॥   

  

पुना रामं विना स्वगमने ऽनुपपत्तिमाह अहमिति । अपि च अहं देवीं किं
वक्ष्यामि देवीं कौसल्याम् । तव सुतो मया मातुलकुलं प्रापित इति ब्रूहि,
तत्राह ईदृशं वचनं प्रियमप्यसत्यं नैवाहं ब्रूयाम् । वनं प्रापित इत्येव
तर्हि ब्रूहि, तत्राह इदं सत्यमप्यप्रियमेव अतः कथं ब्रूयाम् "सत्यं
ब्रूयात्प्रियं ब्रूयान्न ब्रूयात्सत्यमप्रियम्" इति स्मृतेः ।
तस्मात्तवमातरं प्रति वक्तुं योग्यस्योत्तरस्याभावादहं न गमिष्यामीति भावः
। एतदेव ध्वनयन्वक्ष्यति तन्न शक्ष्याम्यहं गन्तुम्" इति । यत्तु
कतकेनासत्यमपि मातुलकुलगमनं वक्ष्यामि न तु सत्यमपि
वनगमनमप्रियत्वादित्युक्तम्, तत्तु तन्न शक्ष्यामि  

इत्यादिनोक्तवचसां नगरगमनाभावप्रतिपादकत्वस्यैव लाभाच्चिन्त्यम्  ॥ 
२।५२।४५,४६ ॥   

  

रथो ऽपि नेतुमशक्य इत्यनुपपत्त्यन्तरमाह ममेति । एते ऽश्वा मम नियोगस्था
मत्प्रेरणमात्राधीना मत्प्रेरणया त्वद्बन्धुजनवहनशीला एव, न
त्वन्यवहनशीलाः, नापि त्वद्बन्धुरहितरथवहनशीलाः अतस्त्वया हीनं रथमेते कथं
प्रवाह्यन्ति, न कथमपि वहन्ति अतो रथनयनं दुःशक्यमिति भावः  ॥  २।५२।४७  ॥   

  

उपसंहरति तन्नेति  ॥  २।५२।४८  ॥   

  

त्यक्तमात्रे त्यागक्षण एव  ॥  २।५२।४९  ॥   

  

भविष्यन्ति संभावितानि रथेन साधनेनाहमेव रथी भूत्वा प्रतिबाधिष्ये  ॥ 
२।५२।५०  ॥   

  

ननु सूतेन त्वया कथं रथिकृत्यं कर्तुं शक्यं तत्राह त्वत्कृतेनेति । न
केवलमहं सूतः किंतु प्रधानभूतो मन्त्री सूतत्वं तु त्वत्कृतानुग्रहरुपफलेन
तदर्थफलस्यापि हेतुत्वाङ्गीकारान्मयाङ्गीकृतमिति शेषः तत्फलं च
त्वदीयरथचर्यया त्वदनुग्रहकृतं सुखं मया प्राप्तम्, इदानीं त्वत्कृतेन
त्वदङ्गीकृतवनानुगमनानुग्रहेण वनवासकृतं सुख
राज्यचिन्तादुःखाभावान्महात्सुखमाशंसे प्रार्थयामि, एतेन त्वदवातरं
ज्ञात्वैव त्वद्रथचर्यासौभाग्याय सूतत्वं मयाङ्गीकृतमिति ध्वनितम्  ॥ 
२।५२।५१  ॥   

  

प्रत्यनन्तरः प्रत्यासन्नः अनुकूल इति यावत् । प्रत्यनन्तरो भवेति त्वया
प्रीत्याभिहितं वाक्यं श्रोतुमिच्छामि  ॥  २।५२।५२,५३  ॥   

  

देवलोकं वेत्यनेन त्वद्भक्तानां भक्त्यान्तरायभूतदेवलोकप्राप्तिरपि
हेयैवेति  

सूचितम्  ॥  २।५२।५४,५५  ॥   

  

वनवासे क्षयं प्राप्ते वनवासकाले समाप्ते पुरीं वहेयं प्रापयेयमिति यत्, एष
मे मनोरथः  ॥  २।५२।५६  ॥   

  

अन्यथा त्वया रहितस्य स्थितिपक्षे  ॥  २।५२।५७  ॥   

  

भर्तृपत्रगते राजपुत्राश्रिते पथि यथा भृत्येन स्थातव्यं तथा त्वद्विषये
तिष्ठन्तं सर्वभृत्यमध्ये भक्तिमन्तं भृत्यं स्थित्या भृत्ययोग्यया
स्थित्या सर्वदा स्थितं नियुक्तं कार्यविषये कदाप्यपराधरहितमिति यावत्  ॥ 
२।५२।५८६०  ॥   

  

रामो वनं गत इति प्रत्ययं निश्चयं कैकेयी गच्छेदित्यन्वयः  ॥  २।५२।६१  ॥   

  

अतिशङ्का ऽन्यथाशङ्का तां न कुर्यात्  ॥  २।५२।६२  ॥   

  

इत्येष मे प्रथमः कल्पो मुख्यं प्रयोजनं त्वद्गमनस्येत्यन्वयः ।
भरतेनारक्षितं समन्ताद्रक्षितमीदृशं पुत्रराज्यं सुखं प्राप्नुयादिति च मम
त्वद्गमनस्य प्रयोजनं भरतानयनस्य त्वदधीनत्वात्  ॥  २।५२।६३६५  ॥   

  

सजने वने वासो न योग्य इत्युक्तिरत्रैव वने स्थेयमिति कदाचिद्गुहः
प्रार्थयेत्तत्प्रतिबन्धाय आश्रमे जनपदरहिते वासो योग्यः, अतस्तद्गत
आश्रमवासोचितो  

विधिर्जटाधारणादिरूप इदानीं कर्तव्य इत्यन्वयः  ॥  २।५२।६६  ॥   

  

सो ऽहं नियमं वन्याहारभूशयनादिरूपं गृहीत्वा सीताया लक्ष्मणस्य चानुमत्या
तपस्विजनभूषणं जटाः कृत्वा गमिष्यामि, अतो न्यग्रोधक्षीरमानय । भूयो
ऽतिशयेन पितुर्हितकामस्तत्प्रतिज्ञारक्षणेन । यत्तु सीताया हितकाम इति
तन्न, जटाधारणेन सीताहिताप्रसिद्धेः । अनुमतिस्त्वपेक्षितैव अन्यथा
संन्यासबुद्ध्या परमदुःखापत्तेः  ॥  २।५२।६७,६८  ॥   

  

लक्ष्मणस्याकरोत् तेनापि रामवदवस्थानस्य सङ्कल्पितत्वात्  ॥  २।५२।६९,७  ॥   

  

वैखानसं मार्गं वानप्रस्थाश्रमधर्ममास्थितः प्राप्तुं कृतबुद्धिः सन्व्रतं
वानप्रस्थव्रतमादिष्टवानङ्गीकृतवान् अत्र गङ्गारूपतीर्थप्राप्तौ, अग्रे
प्रयागरूपतीर्थप्राप्तौ, तदग्रे पितृमरणश्रवणे ऽपि यन्मुण्डनाकरणं
रामलक्ष्मणयोस्तेनानेन परकृतिरूपार्थवादेन क्षत्रियाणां तीर्थादिषु
मुण्डननिषेधं प्रतीम इत्यलम् । सहायं गङ्गातरणादिकृतसहायम्  ॥  २।५२।७१  ॥   

  

किमब्रवीत्तदाह अप्रमत्त इति । दुःखेनारक्षा रक्षणं यस्य तद्दुरारक्षम्
अतिशयेन दुरारक्षं दुरारक्षतमम् । "दुरारक्ष्यतमम्" इति पाठे ऽतिशयेन
दुःखेन रक्षितुं योग्यतममित्यर्थः  ॥  २।५२।७२७४  ॥   

  

स्थितामिमां नावं परिगृह्य हस्ते गृहीत्वा सीतामारोपय अन्वक्षं
पश्चात्त्वमारोह  ॥  २।५२।७५  ॥   

  

अप्रतिकूलयन्ननुकूलयन्  ॥  २।५२।७६,७७  ॥   

  

ब्रह्मवत्क्षत्रियवद्ब्राह्मणक्षत्रियार्हं ब्रह्मक्षत्रदेवताकमित्यर्थो वा
आत्मनो हितमुद्दिश्य जजाप । "सुत्रामाणमृचा नावमारोहेत्" इति स्मृतेः
क्षत्रियाधिकारे पाठाद्ब्रह्मक्षत्रदेवताकत्वं चास्य ब्राह्मणे उक्तमिति
कतकः । "दैवीं नावम्" इत्यादिर्ब्रह्मक्षत्रसाधारणो मन्त्र इत्यन्ये  ॥ 
२।५२।७८  ॥   

  

प्रणमत् अडभाव आर्षः  ॥  २।५२।७९,८०  ॥   

  

कर्णधारेण नाविकेन समाहिता सज्जीकृता स्फ्यमरित्रं तेन वेगादभिहता
प्रणुन्ना  ॥  २।५२।८१  ॥   

  

गङ्गाया महादेवतात्वात्स्त्रीदेवतात्वाच्च सीता प्रार्थितवतीत्याह--
मध्यमिति  ॥  २।५२।८२  ॥   

  

पालयतु पारयतु समापयत्विति यावत् रलयोः समानश्रुतित्वात्  ॥  २।५२।८३  ॥   

  

पुनः प्रत्यागमिष्यति स्वदेशं यदीति शेषः  ॥  २।५२।८४  ॥   

  

सर्वकामसमृद्धिनी सर्वकामसमृद्धं सर्वकामपूरणमस्या अस्ति
दातव्यत्वेनेत्यर्थः  ॥  २।५२।८५  ॥   

  

समक्षसे व्याप्नोषि "अक्षू व्याप्तौ संघाते च" तत्त्वं चास्या बालकाण्डे
निरूपितम्  ॥  २।५२।८६  ॥   

  

प्रशंसामि स्तौमि शिवेन क्षेमेण  ॥  २।५२।८७,८८  ॥   

  

मांसभूतौदनेन यक्ष्ये महाबलिदानेनेति शेषः  ॥  २।५२।८९  ॥   

  

तीर्थानि प्रयागादीनि आयतनानि काश्यादीनि  ॥  २।५२।९०,९१  ॥   

  

दक्षिणा भर्तुरनुकूला  ॥  २।५२।९२,९३  ॥   

  

संरक्षणार्थम् सीताया इति शेषः । भव सावधान इति शेषः  ॥  २।५२।९४  ॥   

  

यदेवमतः अग्रत इति । एवं च कार्यवशाल्लघोरप्यग्रतो गमनमदोषायेति ध्वनितं
मार्ग एव लघोरग्रतो गमनमदोषायेत्यन्ये । एवं स्त्र्यविश्वसनीयेति च
ध्वनितम्  ॥  २।५२।९५  ॥   

  

नो ऽस्माकम् सीतयापि पातिव्रत्यमहिन्नेतररक्षणम्  ॥  २।५२।९६  ॥   

  

कुत एवमतियत्नो ऽत आह नहीति । असुकरा दुष्करा काचन कापि क्रियातिक्रान्ता
न, किं त्वितः प्रभृति दुष्करक्रियारम्भ इति भावः, यद्वा काचन क्रिया
ऽप्यायलक्षणा ऽतिक्रान्तास्मानतिक्रम्य प्राप्ता चेत्ततो रक्षा सुकरा नहि
"प्रहृतं प्रहृतमेव" इति न्यायादित्यर्थः । अद्येत्यादि सार्धश्लोक एकं  

वाक्यम्  ॥  २।५२।९७  ॥   

  

दुखज्ञाने हेतुः प्रणष्टेति । क्षेत्रं शाल्यादिक्षेत्रम् । विषमं
निम्नोन्नतं प्रपातं गर्तादि तद्युक्तम्  ॥  २।५२।९८१००  ॥   

  

वत्सान्वत्सदेशान्  ॥  २।५२।१०१  ॥   

  

ऋश्यादयो हरिणभेदाः काले सायंकाले मांसस्य च वन्याहारान्तर्गतत्वान्न
दोषः  

मृगयाधर्मकत्वाच्च न मृगहनने दोषः । बुभुक्षितौ हत्वा तानादाय गतावित्यनेन
भोजनमर्थसिद्धमेवेति नोक्तम्  ॥  २।५२।१०२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे द्विपञ्चाशः सर्गः  ॥  २।५२  ॥   

  

  


