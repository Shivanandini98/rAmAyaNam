+++
title = "०९० भरद्वाजदर्शनम्"
title_english = "090 Bharata proceeds to see Bharadwaja"

+++


जगाम द्रष्टुमिति शेषः । अवस्थाप्य आश्रमोपरोधनिवृत्तय इति शेषः  ॥ 
२।९०।१ ॥   

  

पद्भ्यामिति विनयप्रदर्शनार्थम्  ॥  २।९०।२  ॥   

  

ततः सन्दर्शने आश्रमप्रवेशानन्तरमृषिदर्शनावसरे अनुपुरोहितं पुरोहितस्य
पश्चात्  ॥  २।९०।३  ॥   

  

शिष्यान्प्रति अर्घ्यमानयतेति ब्रुवन्  ॥  २।९०।४  ॥   

  

अबुध्यत वसिष्ठेन सहागमनादिति शेषः  ॥  २।९०।५  ॥   

  

ताभ्यां वसिष्ठभरताभ्याम् । आनुपूर्व्यात्क्रमेण प्रथमं ब्राह्मणस्य
पश्चात्क्षत्रियस्य कुले गृहे  ॥  २।९०।६  ॥   

  

वृत्तमतीतम् अत एव राजानं नोदाहरद्राजकुशलं न पृष्टवान्  ॥  २।९०।७  ॥   

  

शरीरादित्रयस्य यथायोगं तपःसाधनत्वात्तदनामयप्रश्नः,
मृगपक्षिणामभयावस्थानद्वारा धर्मसाधनत्वाच्छिष्यवत्प्रियत्वाच्च
तदनामयप्रश्नः  ॥  २।९०।८  ॥   

  

तथेति प्रतिज्ञायानामयमित्युक्त्वा राघवो रामः  ॥  २।९०।९  ॥   

  

न शुध्यते न विश्वसिति  ॥  २।९०।१०  ॥   

  

अविश्वासबीजमाह सुषुवे इति । कौसल्या यं सुषुवे । चिरं चिरकालमुद्दिश्य
प्रव्राजितः  ॥  २।९०।११  ॥   

  

वनवासी भवेति नियुक्तः  ॥  २।९०।१२  ॥   

  

इह वने तस्य रामस्य तस्यानुजस्य लक्ष्मणस्य च पापं कर्तुमिहेच्छसीत्यन्वयः
। तत्र हेतुः-- अकण्टकमसपत्नम्  ॥  २।९०।१३  ॥   

  

पर्यश्रुनयनः परिस्रुतनयनः संसज्जमानया स्खलन्त्या  ॥  २।९०।१४  ॥   

  

मामेवं पापप्रसक्तं यदि भगवान्सर्वज्ञो मन्यते तदा हतो ऽस्मि
व्यर्थजन्मास्मि । दोषं प्रव्राजनदोषं मत्तो मद्रूपनिमित्ततो नेत्यहमाशङ्के
स्वानुभवतो जानामि अतो मामेवं मानुशाधि मैवं कर्णकठोरं ब्रूहि  ॥  २।९०।१५
 ॥   

  

ननु कथमपलापः क्रियते ऽत आह न चेति । मदन्तरे मद्विषये । यत्तु मया
विनेत्यर्थ इति तन्न, अन्तरेणेत्यव्ययस्यैव तदर्थत्वात्, मम त्ववसरवाची
अन्तरशब्द इति न दोषः । यन्मे मातावोचन्मदभिषेकरामवनवासादि तन्मे नेष्टम् ।
तदेव विवृणोति नाहमिति । एतेन मातृकृतव्यापारेण । न च तद्वचनमाददे
ऽङ्गीकरोमि इदानीमपीति शेषः  ॥  २।९०।१६  ॥   

  

अथ स्वागमनकारणमाह अहं त्विति । प्रसादक उपयातः प्राप्तः  ॥  २।९०।१७ ॥   

  

एवंगतमेवंबुद्धिम् । क्व संप्रति कस्मिन्प्रदेशे  ॥  २।९०।१८  ॥   

  

याचितो भरताय प्रसन्नो भवेति प्रार्थितः, प्रसादात्प्रसादं प्राप्य  ॥ 
२।९०।१९  ॥   

  

एतदुक्तरूपं वचस्त्वयि युक्तं तवोचितम् । तदेव समर्थयति गुर्विति ।
गुरुवृत्तिर्गुरुसेवा यतो गुरुसेवादित्रयं राघववंशजे प्रायो दृष्टमिति
शेषः, यद्वा एतत्त्रयं त्वयि युक्तमित्यन्वयः  ॥  २।९०।२०  ॥   

  

दृढीकरणमन्यथाभावान्निवृत्तिः । बहूनामग्रे उक्तो ह्यर्थो नान्यथा कर्तुं
शक्यते । मुख्यप्रयोजनमाह कीर्तिं समभिवर्धयन् असर्वज्ञजनं प्रतीति शेषः ।
हेतौ शता कीर्त्यभिवृद्धिहेतवे ऽपृच्छमित्यर्थः  ॥  २।९०।२१  ॥   

  

अथ रामः क्वेति प्रश्नस्योत्तरमाह जाने चेति  ॥  २।९०।२२  ॥   

  

एतमद्यवासरूपम् । कामार्थकोविद वाञ्छितार्थप्रदानसमर्थ  ॥  २।९०।२३  ॥   

  

प्रतीतरूपः प्रसिद्धयशाः "रूपं यशस्याभिरूप्ये वर्णे चैव निरूपणे" इति
कोशात् । तदाश्रमे  

भरद्वाजाश्रमे  ॥  २।९०।२४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे नवतितमः सर्गः  ॥  २।९०  ॥   

  

  


