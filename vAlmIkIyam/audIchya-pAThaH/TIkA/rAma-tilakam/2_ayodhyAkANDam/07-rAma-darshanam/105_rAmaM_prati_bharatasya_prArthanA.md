+++
title = "१०५ रामं प्रति भरतस्य प्रार्थना"
title_english = "105 Bharata requests Rama to accept the kingdom"

+++


पूर्वसर्गान्तोक्तरीत्या सुहृद्गणवृत्तत्वम् । शोचतां पितृपरणदुःखेन  ॥ 
२।१०५।१  ॥   

  

मन्दाकिन्यां तत्तीरे हुतं प्रातरौपासनहोमम् जप्यं गायत्रीजपम् । ऽद्वारम्ऽ
इति पाठे उटजद्वारमित्यर्थ इति केचित् तन्न, उत्तरसर्गे मन्दाकिनीतीरे
राममुवाचेत्युक्तेः तस्मात् ऽरामम्ऽ इति पाठो रामाधिष्ठितनदीतीरमित्यर्थ
उचितः  ॥  २।१०५।२,३  ॥   

  

माता कैकेयी प्रथमं राज्ञा राज्यदानेन सान्त्विता कृताश्वासा, अनन्तरं तया
ममेदं राज्यं दत्तम् । तद्राज्यमकण्टकमुक्तप्रकारेण पितृवचनस्यापि
परिपालनात्प्रत्यूहरहितम्  ॥  २।१०५।४  ॥   

  

जलागमे वर्षाकाले ऽम्बुवेगेन भिन्नः सेतुरिव इदं महदयोध्यादेशीयं
राज्यखण्डं भरतखण्डाख्यं राज्यं त्वदन्येन दुरावरमावरितुमशक्यम्  ॥  २।१०५।५
 ॥   

  

ननु त्वया वीरेण सुरक्ष्यमेतत्तत्राहगतिमिति । अश्वगतिमनुगन्तुं खरो यथा न
शक्तः तार्क्ष्यगत्यनुगमने यथेतरपक्षिणो ऽशक्ताः तथा तव गतिं त्वदीयां
राज्यपालनशक्तिमनुगन्तुं मे न शक्तिः । इवशब्दो यथार्थे
निपातानामनेकार्थत्वात्  ॥  २।१०५।६  ॥   

  

यः परैर्नित्यश उपजीव्यते तस्य सुजीवं शोभनं जीवनमित्यर्थः । भावधञन्तं
क्लीबमपि क्वचित् ऽघञ्जपाः पुंसिऽ इति तु प्रायिकमिति बोध्यम् ।
तस्येत्यर्थे तेनेत्यार्षम् । दुर्जीवं दुःखं जीवनं तस्मात्तव
राज्यकरणमेवेचितमिति भावः  ॥  २।१०५।७  ॥   

  

लोकरक्षणार्यं दशरथेनोत्पाद्य वर्धितः सकलगुणसंपन्नो यदि लोकरक्षणं न
करिष्यसि तदा व्यर्थस्तत्प्रयास इत्यमुमर्थमुपमानप्रदर्शनमुखेनाहयथा त्विति
। यथा वृक्षः फलार्थिना पुंसा रोपितः कृतबीजावापो ऽनन्तरं शनैर्वर्धितः ।
तत्र बुद्ध्यतिशयमाहह्रत्वकेन वामनेन दुरारोहो ऽत एव रूढस्कन्धो महाद्रुमो
ऽथ पुष्पितो भूत्वा यदा फलानि न दर्शयति तदा स तदारोपकः पुमान्यस्य फलस्य
हेतोः स द्रुमः प्रभावित उत्पादितः स तां प्रीतिं स्वाभिमतफलप्राप्तिजां
प्रीतिं नानुभवेत्,तथा त्वमिति एषोपमा त्वयि भवति । यत्र रक्षणकाले वृषभः
श्रेष्ठस्त्वं भर्ता पालनसमर्थो ऽस्मान्भृत्यान्न शाधि न सिक्षयसि,
अतस्तदर्थं तस्या उपमाया अर्थं राजप्रयासानर्थक्यरूपं वेत्तुमर्हसि  ॥ 
२।१०५।८१०  ॥   

  

श्रेणयो नानाजातीयसंघाः अग्र्याः प्रधानाः  ॥  २।१०५।११,१२  ॥   

  

तस्य वचः साध्वित्यनुमन्यन्तेति योजना अन्वमन्यन्तेत्यर्थः  ॥  २।१०५।१३
 ॥   

  

दुःखितं प्रेक्ष्य दुःखेनैवं वक्तीत्यालोच्य कृतात्मा शिक्षितबुद्धिः,
आत्मवान्धीरः  ॥  २।१०५।१४  ॥   

  

आश्वासनप्रकारोनात्मन इति । आत्मनो जीवस्य कामकारः स्वेच्छया
यत्किंचित्प्रवर्तनसामर्थ्यं न नास्ति, हि यतो ऽयं पुरुषो ऽनीश्वर
ईस्वरवत्स्वातन्त्र्यरहितः,तस्मादेनमितस्चास्माद्देहाच्च लोकाच्चेतरतः
परस्माद्देहाच्च लोकाच्च कृतान्तः कालो ऽन्तर्यामिरूपः कर्मानुरूपं कर्षति,
एवं च मम वनवासे न राजा नापि कैकेयी कारणं किंतु देवादीनामदृष्टमित्यान्तरो
भावः  ॥  २।१०५।१५  ॥   

  

इदानीं राजमरणशोकावकाशो ऽपि नास्तीत्याहसर्वे इति । निचयाः संग्रहा
नाशान्ताः समुच्छ्रया विद्यादिकृतमौन्नत्यम्, तस्मान्नस्वरत्वेन निश्चिते
कः शोक इति भावः  ॥  २।१०५।१६  ॥   

  

यथा फलानां पतनमशक्यपरिहारम् एवं मरणमपि तथा तस्मान्नृपस्य तस्य न शोच्यता
 ॥  २।१०५।१७  ॥   

  

तदेव दृष्टान्तान्तरेणोपपादयतियथेति  ॥  २।१०५।१८  ॥   

  

अतीतरजन्यप्रतिनिवृत्तौ दृष्टान्तो यमुना यात्येव न प्रतिनिवर्तत इत्यर्थः
। उतकार्णवमित्यत्रोदकपदमधिकम्  ॥  २।१०५।१९  ॥   

  

गच्छन्तीति शत्रन्तम् । अशंवो रविकिरणाः । ऽआशयोऽ इति पाठे जलाशय इत्यर्थः
 ॥  २।१०५।२०  ॥   

  

यदेवमतस्त्वमात्मानं प्रति अनुशोचमृत्युर्दुर्वार आयाति का मे
गतिरिहामुत्रेति चिन्तय । अन्यं राजानं तदेव शोच्यत्वमाहआयुरिति । आयुस्तु
यस्य, यस्य कस्यापि हीयत इत्यर्थः  ॥  २।१०५।२१  ॥   

  

तदेवाहसहेति । मृत्युः सह व्रजति सह निषीदति तिष्ठति सहैव दीर्घं
विरजापर्यन्तं संलग्नमध्वानं गत्वा निवर्तते विरजापारं न गच्छतीत्यर्थः,
एतेन लोकानां विरजापारप्राप्त्युपायः कर्तव्य इति व्यञ्जितम्  ॥  २।१०५।२२
 ॥   

  

वलयो जराकृताः । किं हि कृत्वा किं बलं प्राप्य प्रभावयेत्प्रभुत्वं
भावयेत्, यद्वा किं कृत्वा कमुपायं कृत्वा एतत्सर्वपरिहारे समर्थो
भवेदित्यर्थः  ॥  २।१०५।२३  ॥   

  

आयुःक्षयकारकत्वेनानिष्टसाधनरव्युदयादाविष्टसाधनत्वबुद्ध्यातिमूढा मनुष्या
इत्याहनन्दन्तीति  ॥  २।१०५।२४  ॥   

  

नवं नवमिवेतः प्रागप्राप्तमव । ऋतुमुखमृतुप्रारम्भः, परिवर्तः पुनः पुनः
प्राप्तिः, तं दृष्ट्वा हष्यन्ति न जानन्ति तत्परिवर्तनेन प्राणिनां नाश
इतीत्यन्वयः । ऽआत्ममुखम्ऽ इति पाठे स्वस्वाभिमुखमृतनां परिवर्तं दृष्ट्वा
हष्यन्तीत्यर्थः  ॥  २।१०५।२५  ॥   

  

काष्ठं काष्ठं पोतद्वयम्  ॥  २।१०५।२६  ॥   

  

विनाभवः विप्रयोग इति यावत्  ॥  २।१०५।२७  ॥   

  

अत्र संसारे कश्चिदपि प्राणी यथाभावं यथाप्राप्तं स्वभावं मृतिजनिलक्षणं न
समतिवर्तते न लङ्घयति, तेन हेतुना प्रेतस्य संबन्धसामान्ये षष्ठी ।
प्रेतमनुशोचतो ऽस्य तस्मिन्स्वीयप्रेतभावनिवर्तने सामर्थ्यं नास्ति  ॥ 
२।१०५।२८  ॥   

  

पूर्वगतिसमानगतित्वे दृष्टान्तःयथेति । पुरतो गच्छन्तं सार्थं पथि स्थितः
पथिकः  ॥  २।१०५।२९  ॥   

  

उक्ताया लोकस्थितेः प्रकृतोपयोगमाहएवमिदि । पैतृपितामहैः । वृद्धिरार्षी ।
पितृपैतामहैरित्यर्थः । ऽपितृपैतामहःऽ इति पाठे तत्संबन्धी मार्ग इत्यर्थः,
ध्रुवो ऽवस्यं प्राप्यः । यस्य मार्गस्य व्यतिक्रमो लङ्घनं नास्ति तमापन्नः
स्वयमपि तं प्राप्तः पित्रादीन्कथं शोचेत्  ॥  २।१०५।३०  ॥   

  

स्रोतसो वा गङ्गादिप्रवाहस्येवानिवर्तिनः प्रत्यावृत्तिरहितस्य पतमानस्य
गच्छतौ वयसः नाशं दृष्ट्वेति शेषः, आत्मा सुखे तत्साधने धर्मे नियोक्तव्यः
। कुतः यतः प्रजाः सुखबाजः सुखसाधनाप्तिनिमित्तजन्मभाजः स्मृताः  ॥ 
२।१०५।३१  ॥   

  

यदेवमतःधर्मात्मेति । उपसंहरतिन स इति । सतां सत्कृतः सद्भिः पूज्यमानः  ॥ 
२।१०५।३२  ॥   

  

ब्रह्मलोकविहारिणीं तल्लोके विहाराहां दैवीमृद्धिं देवसंबन्धिनीं
तपादिसमृद्धिम्  ॥  २।१०५।३३  ॥   

  

श्रुतवानधीतात्मविद्यः । ऽतद्विधो यद्विधश्चासिऽ इति पाठे
श्रुतवान्बुद्धिमत्तरश्च यद्विधो ऽसि तद्विधो भवान्न शोचितुमर्हतीत्यर्थ
इति तीर्थः । ब्रह्मलोकं प्राप्तस्यात्यन्तं शोको ऽनुचित इति भावः  ॥ 
२।१०५।३४  ॥   

  

बहुविधा दशरथमरणमद्विवासनादिविषयभेदेन बहुप्रकाराः । शोको मानसो
विलापरुदिते तत्कार्ये  ॥  २।१०५।३५  ॥   

  

स्वस्थः शोकरहितः । मा शोकः त्वां परिभवत्विति शेषः । यात्वा गत्वा तां
पुरीमयोध्यामावस  

। कुत एवं नियोगस्तत्राहतथेति । वशिना सत्यवशवता सत्याधीनत्ववता  ॥ 
२।१०५।३६  ॥   

  

यत्र यस्मिन्कृत्ये तत्रैव प्रवृत्तः सन्निति शेषः  ॥  २।१०५।३७  ॥   

  

त्यागस्यान्याय्यत्वे हेतुःसदा मान्य इत्यादि  ॥  २।१०५।३८  ॥   

  

कर्मणा तदुचितव्यापारेण  ॥  २।१०५।३९  ॥   

  

नरेण ऽनृपेणऽ इति पाठः क्षत्रियेणेत्यर्थ इति कतकः । परलोकं जिगीषता
धार्मिकत्वादिस्वभाववता भवितव्यम्  ॥  २।१०५।४०  ॥   

  

नः पितुर्वृत्तं शुभं निशाम्य पर्यालोच्य तेन स उत्तमां गतिं गत इति
ज्ञात्वा त्वं स्वभावेन धार्मिकत्वादिलक्षणेनोपलक्षितः आत्मानमात्मनः
परलोकहितमनुतिष्ठ चिन्तयेत्यर्थः  ॥  २।१०५।४१,४२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे पञ्चोत्तरशततमः सर्गः  ॥  २।१०५  ॥   

  

  


