+++
title = "०८९ भरतादीनां प्रयागवनगमनम्"
title_english = "089 Bharata asks Guha to to ferry them across the river by boats"

+++


व्युष्योषित्वा । काल्यमुषःकाले उषःपर्यायौ कल्यकाल्यावुभावपीति ज्ञायते  ॥ 
२।८९।१,२  ॥   

  

आर्यं विचिन्तयन्नहमपि यथा त्वं तथैव जागर्मि न
स्वपिमीत्येवमब्रवीदित्यन्वयः  ॥  २।८९।३,४  ॥   

  

शर्वरीमवात्सीः अत्यन्तसंयोगे द्वितीया  ॥  २।८९।५  ॥   

  

रामस्यानुवशो रामाधीनः  ॥  २।८९।६  ॥   

  

ते त्वया पूजिताः  ॥  २।८९।७  ॥   

  

प्रतिप्रविश्य ततो निवृत्तिपूर्वकं प्रविश्य  ॥  २।८९।८,९  ॥   

  

नावां पञ्चशतानि समानिन्युः  ॥  २।८९।१०  ॥   

  

अन्याः पञ्चशतनौकाभ्यो ऽन्याः स्वस्तिकविज्ञेयाः स्वस्तिकाख्यया
लोकप्रसिद्धा राजार्हनौभेदाः महाघण्टां धारयन्ति ता महाघण्टाधराः पताकास्ता
धारयन्तीत्यर्थः । शोभमानाः स्वर्णादिरूपितचित्रैः शोभमानाः पताकिन्यो
बह्वरित्रवत्यः अरित्रं नावाकर्षणदण्डः युक्तवाहा नौवहने नाविकवत्यः ।
"युक्तवाताः" इति पाठे युक्तगतयः सुसंहृता दृढसन्धिबन्धाः  ॥  २।८९।११  ॥   

  

सनन्दिघोषामुपरिप्रतिष्ठितमङ्गलवादित्रघोषसहितां ततः इतरस्वस्तिकाभ्यो
विलक्षणां स्वस्तिकाख्यां पाण्डुकम्बलो राजास्तरणकम्बलस्तद्वर्तीं
राजार्हां नावं गुहः स्वयमेवोपाहरत्  ॥  २।८९।१२,१३  ॥   

  

तत्पूर्वं समातृकभरतारोहात्पूर्वमनन्तरं तेषां तासां चानन्तरम् । राजदारा
अनुचरप्रभुस्त्रियः । शकटान्यापणाः पण्यानीतरनौष्वारोपिता इति शेषः  ॥ 
२।८९।१४  ॥   

  

आवासमुषितावासमादीपयतामग्निसात्कुर्वताम् अयं सेनाधर्मः । तीर्थं
नद्यवतारमवगाहतामहमहमिकया विशताम्, भाण्डान्युपकरणानि  ॥  २।८९।१५  ॥   

  

आशुगाः शीघ्राः  ॥  २।८९।१६  ॥   

  

नारीणामित्यादौ तृतीयार्थस्य शेषत्वविवक्षायां षष्ठी नारीभिः पूर्णा
इत्याद्यर्थः । यानानि शकटादीनि, युग्या अश्वाश्वतरबलीवर्दाद्याः । महाधनं
बहुमूल्यम् यद्वा महाधनं जीवाजीवरूपनानाप्रकारम्  ॥  २।८९।१७  ॥   

  

तं जनमवरोप्य निवृत्ताः नावः समारुह्य दाशबन्धुभिः क्रीडार्थं
काण्डचित्राणि काण्डे जले चित्राणि चित्रगमनानि लघुत्वात्क्रियन्ते
स्मेत्यर्थः । "काण्डो ऽस्त्री दण्डबाणार्ववर्गावसरवारिषु" इत्यमरः  ॥ 
२।८९।१८  ॥   

  

सवैजयन्ताः सध्वजाः  ॥  २।८९।१९  ॥   

  

प्लवा वेणुतृणादिनिर्मिताः । कुम्भा महान्तः, घटाः स्वल्पा विपरीतं वा  ॥ 
२।८९।२०  ॥   

  

मैत्रे मुहूर्ते उदयात्तृतीयमुहूर्ते । नाडीद्वयं मुहूर्तः "रौद्रः
सार्पस्तथा मैत्रः पैत्रो वासव एव च । आर्यो वैश्यस्तथा ब्राह्मः प्राजो
रौद्रो ऽग्निरेव च  ॥  ऐन्द्रो ऽथ निऋतिश्चैव वारुणो यमसाधकौ । एते क्रमेण
विज्ञेया मुहूर्ता दश पञ्च च  ॥ " इत्युक्तेः  ॥   

२।८९।२१  ॥   

यथोपजोषं यथासुखमाश्वासयित्वा विश्राम्य निवेशयित्वा प्रयागवने स्थापयित्वा
 ॥  २।८९।२२  ॥   

  

देवपुरोहितस्य । भरद्वाजो ह्युतथ्यभार्यायां ममतायां बृहस्पतेर्जात इति
पुराणे प्रसिद्धम् । तं च भर्तृभिया त्यक्तुकामां ममतां देवा ऊचुः--
"उतथ्यस्य क्षेत्रजत्वेन बृहस्पतेरौरसत्वेन भरद्वाजानममुं भर" इति ।
तस्माद्भरद्वाज इति तस्य नाम  ॥  २।८९।२३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे  

एकोननवतितमः सर्गः  ॥  २।८९  ॥   

  

  


