+++
title = "०९१ भरद्वाजकृतातिथ्यम्"
title_english = "091 Bharadwaja arranges a befitting hospitality to Bharata"

+++


कृतबुद्धिं कृतनिश्चयम् । आतिथ्येन विशिष्टभोजनोपेतातिथिसत्काररूपहेतुना
फलमपि हेतुः  ॥  २।९१।१  ॥   

  

वने यदुपपद्यते तेनातिथ्यं कृतं नन्वित्यब्रवीदित्यन्वयः  ॥  २।९१।२  ॥   

  

वनवासित्वेन दरिद्रत्वादेतदधिकातिथ्यकरणे ऽसामर्थ्यं मन्यत इत्याशयेन
प्रहसन्निवेति । येनकेनचिदपि तुष्येस्तुष्टो भवेरिति मन्ये
वन्येनाप्यातिथ्येन प्रीतियुक्त इति जाने  ॥  २।९१।३  ॥   

  

अथापि सेनाया इत्यादि । मम प्रीतिर्यथारूपा ममेच्छा यादृशी तथारूपां तां
त्वमर्हो ऽसि अङ्गीकर्तुमिति शेषः  ॥  २।९१।४  ॥   

  

बलं दूरे निक्षिप्यैकाकी किमर्थमागतः । अयमेवार्थो व्यतिरेकमुखेन दर्श्यते
कस्मादिति  ॥  २।९१।५  ॥   

  

अत्रोत्तरमाह भरत इति । भगवद्भयाद्भगवदाश्रमपीडाप्रसङ्गभयादित्यर्थः  ॥ 
२।९१।६  ॥   

  

विषयेषु देशेषु
परिहर्तव्यास्तदाश्रमवर्तिवृक्षोदकादिबाधाप्रसङ्गनिमित्तमनुपरोध्याः  ॥ 
२।९१।७  ॥   

  

तदेवाह वाजीत्यादि  ॥  २।९१।८,९  ॥   

  

परमर्षिणा श्रुतभरतवचसा समुपागमं समीपानयनम्  ॥  २।९१।१०  ॥   

  

पीत्वापः परिमृज्येति हृदयङ्गमाभिर्द्विरोष्ठौ
परिमृज्येत्सकृदाचम्येत्युक्तरित्या ऽ ऽचम्य
आतिथ्यक्रियाहेतोरातिथ्यसंपादननिमित्तम्, विश्वकर्मा सृष्टिकर्तृविशेषः  ॥ 
२।९१।११  ॥   

  

आह्वानप्रकारमाह आह्वये इति । त्वष्टारं तक्षणादिव्यापारोपेतं
विश्वकर्माणम्, संविधीयतां विश्वकर्मसाध्यगृहादि सर्वं सिद्धं क्रियताम्  ॥ 
२।९१।१२  ॥   

  

त्रीन्यमवरुणकुबेरानिति तीर्थः । कार्यविशेषेष्वेषामपि नियोगो बोध्यः  ॥ 
२।९१।१३  ॥   

  

अन्तरिक्षे नदी आकाशगङ्गा  ॥  २।९१।१४  ॥   

  

तासां कृत्यमाह अन्या इति । मैरेयं मद्यभेदो धात्रीधातकीप्रभृतिनिर्मितः ।
सुरा गौडी माध्वी पैष्टी चेति त्रिविधा । सुनिष्ठितां सुनिष्पादिताम् ।
इक्षुकाण्डरसोपमं तद्वन्मधुरम्  ॥  २।९१।१५  ॥   

  

हहा हाहाः छन्दोवशाद्ध्रस्वपाठः  ॥  २।९१।१६,१७  ॥   

  

सपरिच्छदाः सालङ्काराः नृत्यगीताद्यपेक्षितपरिकरोपेताश्च । "ब्राह्मणम्"
इति पाठे बृहस्पतिं या उपतिष्ठन्तीत्यनुकर्ष इति कतकः । ताः सर्वा
भामिनीराह्वये इति संबन्धः  ॥  २।९१।१८  ॥   

  

कुरुषूत्तरकुरुषु यद्दिव्यं वनं चैत्ररथाख्यम् । दिव्यत्वोपपादकं
वासोभूषणान्येव पत्राणि यद्वर्तिवृक्षाणां तत् । दिव्यनार्य एव फलानि यत्र
तत् । इहैव तु इह वने एवागच्छत्विति शेषः । "इहैतु वै" इति पाठान्तरम् ।
तद्देवताधिष्ठानादिदमेव वनं तथा भवत्वित्यर्थः  ॥  २।९१।१९,२०  ॥   

  

पादपप्रच्युतानि वृक्षेभ्यः स्वयं जातानि  ॥  २।९१।२१  ॥   

  

शिक्षास्वरसमायुक्तं शिक्षाप्रतिपाद्यवर्णोच्चारणलक्षणोपेतम्, तथा
व्याकरणोपदिश्यमानप्रकृतिप्रत्ययस्वरोपेतम् । स्वरेत्युपलक्षणम् । "एकः
शब्दः सम्यग्ज्ञातः सुप्रयुक्तः स्वर्गे लोके कामधुग्भवति" इत्युक्तेः ।
समाधितेजस्तपोभिर्युक्त एवंगुणोपेतमाह्वानवाक्यमब्रवीदित्यर्थः ।
महर्षेस्तपोबलात्स्वर्गे कामधुक्त्वेन प्रसिद्धादपि वचनादिहैव सर्वं
सिद्धमिति भावः  ॥  २।९१।२२  ॥   

  

मनसा ध्यायतो मनसा ध्यानपूर्वककृताह्वानस्य तान्याहूतानि  ॥  २।९१।२३  ॥   

  

मलयदर्दुरौ चन्दनपर्वतौ उपस्पृश्य स्पृष्ट्वा युक्त्या यथोचितवृत्त्या
शैत्यमान्द्यसौरभयोगेन सुप्रियात्मा सुप्रियस्वरूपः अत एव शिनः सुखद ईदृशो
ऽनिलः सुखं ववौ  ॥  २।९१।२४  ॥   

  

घना मेघाः  ॥  २।९१।२५  ॥   

  

वीणा वाद्यमाना इति शेषः । स्वरान्ष़ड्जादीन्  ॥  २।९१।२६  ॥   

  

लयो नृत्तगीतानुगततालप्रमाणम्  ॥  २।९१।२७  ॥   

  

भरतस्येदं भारतं सैन्यं विश्वकर्मणो विधानं ददर्श  ॥  २।९१।२८  ॥   

  

तदेव विधानं दर्शयति बभूवेत्यादि । छन्ना बभूवेत्यनुकर्षः । शाद्बलं
कोमलतृणमत्र  ॥  २।९१।२९  ॥   

  

तस्मिन्पञ्चयोजनमिते देशे फलभूषिताः कपित्थादयो बभूवुरित्यन्वयः  ॥  २।९१।३०
 ॥   

  

वनं चैत्ररथम् नदी जातावेकवचनम् तीरजैर्वृक्षैः  ॥  २।९१।३१  ॥   

  

चतुःशालानि शुभ्राणि गृहाणि जातानीति शेषः । तथा गजादीनां शालाश्च जाताः
तोरणानि पुरद्वाराणि  ॥  २।९१।३२  ॥   

  

सितमेघनिभं सुधालेपेन, शुक्लमाल्यः कृत आकारो यस्य,
दिव्यैर्गन्धैर्गन्धवज्जलैरुक्षितं सिक्तम्  ॥  २।९१।३३  ॥   

  

यानं शिबिकादि  ॥  २।९१।३४  ॥   

  

धौतत्वेन प्रक्षालितत्वेन निर्मलानि भाजनानि यस्मिन्  ॥  २।९१।३५,३६  ॥   

  

वेश्मसंविधिं वेश्मसंविधानम्  ॥  २।९१।३७  ॥   

  

राजासनं सिंहासनं राजवद्राजयोग्यं तदभ्यवर्तत प्रदक्षिणीकृतवान्  ॥ 
२।९१।३८ ॥   

  

न तु तत्रोपविष्ट इत्याह आसनं पूजयामासेति । रामचन्द्रीयमेतदिति बुद्ध्या
रामाय प्रणम्यासनोपरि प्रितिष्ठितं रामं ध्यात्वेति शेषः । वालव्यजनमादाय
रामसेवाशेषतयेति शेषः । सचिवासने सचिवार्थक्लृप्तासने सिंहासनाधस्तले ।
अत्रेदं बोध्यम् भरतेन वाचोक्तमपि राज्यानभिलाषं लोका न श्रद्दध्युः, अतः
क्रिययापि सर्वलोकप्रत्यायनाय महर्षिणा तपोव्ययेनापीदृशमातिथ्यकरणम् । किं
च पुष्पादिभिः पूजेवेयमपि क्रिया विष्णोरंशभूतभरततुष्टये इति तत्करणम् ।
किं च भरतं प्रति त्वं दुष्टबुद्ध्या ऽ ऽगतो ऽसि किम् इति प्रश्ने तस्य
ऋषेरसर्वज्ञत्वासामार्थ्यादिशङ्कावारणाय स्वसामर्थ्यदर्शनम् । अपि च
भगवद्रामप्रीतिमाहात्म्यं प्रदर्शयितुं तद्दर्शनेन च तेषां तत्राधिकां
प्रीतिमुत्पादयितुं तथाकरणं मुनेरिति दिक्  ॥  २।९१।३९  ॥   

  

आनुपूर्व्याद्यथोचितोपवेशनप्रकारेण प्रशास्ता शिबिररक्षकः  ॥  २।९१।४०,४१
 ॥   

  

उभयतः कूलमुभयोः कूलयोः पाण्डुमृत्तिकालेपनाः सुधालिप्ताः ब्राह्मणस्य
भरद्वाजस्य  ॥  २।९१।४२  ॥   

  

आगुरागतवत्यः  ॥  २।९१।४३  ॥   

  

सुवर्णमणिमुक्तेनेति समाहारद्वन्द्वः  ॥  २।९१।४४  ॥   

  

गृहीतो दर्शनादिनात्मवशीकृतः सोन्मादः उद्भूतसन्तोषसहित इत्यर्थः ।
नन्दनमिन्द्रवनम्  ॥  २।९१।४५  ॥   

  

नारदादयो गन्धर्वराजाः कान्त्या सूर्यसमा ययुः  ॥  २।९१।४६,४७  ॥   

  

प्रयागे प्रयागक्षेत्रे  ॥  २।९१।४८  ॥   

  

बिल्वा बिल्ववृक्षाः मार्दङ्गिका मृदङ्गवादकरूपधराः, एवं विभीतकाः,
शम्याख्यतालग्राहकाः "वह्नौ तालविशेषे च शमे तालक्रियान्तरे । शम्या
यज्ञायुधे इति  ॥  २।९१।४९  ॥   

  

सरलो देवदारुविशेषः  ॥  २।९१।५०  ॥   

  

शिंशपादयो ये स्त्रीलिङ्गशब्दवाच्या वृक्षाः । लता मल्लिकामालत्यादयः
मुनेस्तपोमाहात्म्यादेव वृक्षादीनां तत्तद्रूपतापत्तिः
पुनर्लतादिरूपप्रत्यापत्तिश्चेति मन्तव्यम्  ॥  २।९१।५१  ॥   

  

तत्र प्रमदारूपं धृत्वा किं कुर्युस्तदाह सुरामिति । एवमूचुरिति शेषः  ॥ 
२।९१।५२  ॥   

  

उच्छोद्योद्वर्तनं कृत्वा एकमेकं पुरुषम् । अत्र "एकं बहुव्रीहिवत्" इति
बहुव्रीहिवद्भावाभाव आर्षः  ॥  २।९१।५३  ॥   

  

संवाहन्त्यः पादसंवाहनादि कुर्वत्यः । परिमृज्य जलार्द्रमङ्गं वस्त्रादिना
परिमृज्यालङ्कृत्य च पाययन्ति मध्वादिकमिति शेषः  ॥  २।९१।५४  ॥   

  

सुरभेः सुता वृषभाः । तेषां हयदीनां भोज्यं तांस्तत्तत्पालका
अभोजयन्नित्यर्थः  ॥  २।९१।५५  ॥   

  

इक्ष्वाकुवरयोधानां वाहनानि चोदयन्तो भक्षणाय प्रेरयन्तः ।
तानिक्ष्वादीन्भोजयन्ति स्म  ॥  २।९१।५६  ॥   

  

मत्ता मदकरद्रव्यसेवया, प्रमत्ता मधुपानेन कार्याकार्यविवेकशून्या, मुदिता
स्रक्चन्दनस्त्र्यादिभोगेन  ॥  २।९१।५७  ॥   

  

सैन्याः सैनासमवेताः उदीरयन्नुदैरयन्  ॥  २।९१।५८  ॥   

  

तां वाचमाह नैवेति । न गमिष्यामेत्यार्षः सलोपः । भरतस्य कुशलमस्तु
यत्संगत्या भूमौ स्वर्गसुखलाभः  ॥  २।९१।५९  ॥   

  

हस्त्यश्वारोहस्तद्बन्धकाश्च पादातरूपयोधाः चेन रथिकसंग्रहः । तं विधिं
तादृशसत्कारम् अनाथा अपरतन्त्रा इवेत्यर्थ इति कतकः अयाचका इत्यर्थः
इत्यन्ये । वक्तृ़णामतिहर्षयुक्ततया कवेरपि वर्णनीयमयीभावात्पुनरुक्तिर्न
दोषाय  ॥  २।९१।६०  ॥   

  

विनादः प्रहृष्टानां शब्दविशेषः  ॥  २।९१।६१,६२  ॥   

  

अभवद्भक्षणे मतिः क्लृप्तानामपि भक्ष्यसौष्ठवात्पुनराकाङ्क्षा ऽभूदित्यर्थः
 ॥  २।९१।६३  ॥   

  

प्रेष्याः सेवकाः, चेट्यो दास्यः, बलस्थाः सेनास्थाः, अहतवाससो
नूतनवस्त्रपरीधानाः  ॥  २।९१।६४  ॥   

  

अतो मुनिदत्तादन्यपदार्थं नाकल्पयन् नाभुञ्जन्नित्यर्थः । "नान्यो
ह्यन्यमकल्पयत्" इति पाठे हिरप्यर्थे । अन्यो ऽपि सेनामन्तर्गतो ऽपि
मार्गस्थः प्रसङ्गात्तद्देशमागतः अन्यमृषिकल्पितादन्यं पदार्थं नाकल्पयन्न
भुक्तवानित्यर्थः, अनेनात्याधिक्यं सामग्र्याः सूचितम्  ॥  २।९१।६५,६६  ॥   

  

"निष्ठानं व्यञ्जनं ज्ञेयम्" इति हलायुधः ।
आम्रादिफलसंबन्धिक्वथितरससिद्धैरित्याजादिविशेषणं गन्धरसान्वितैरिति च ।
"वार्यापीडे क्वाथरसे निर्यूहो नागदन्तके" इति वैजयन्ती । एतैराजादिभिः
पूर्णा लौहीः स्वर्णरजतादिपात्रीर्ददृशुरित्यन्वयः । लोहशब्दः
पञ्चलोहसाधारणः । पात्रीणां विशेषणं शोभार्थम् । कल्पितपुष्पध्वजयुक्ता
अभितः शुक्लस्यान्नस्यौदनस्य च पूर्णाः पात्रीर्ददृशुः  ॥  २।९१।६७,६८  ॥   

  

वनपार्श्वेषु चैत्ररथवनवत्प्रतिभासमानवनप्रदेशेषु पञ्चयोजनमितेषु तत्रत्याः
कूपाः पायसकर्दमा बभूवुः । तत्रत्या गावश्च कामदुघा बभूवुः  ॥  २।९१।६९  ॥   

  

निषादादिबलतृप्त्यर्थं प्रतापमात्रेण संस्कार्याः प्रतप्तास्तथा पिठरः
कपालं तेषु संस्कृताः पक्वाः पैठरास्तैर्मृगादिसंबन्धिमांसचयैर्वृताः  ॥ 
२।९१।७०  ॥   

  

पात्रीणामन्नाधाराणां स्थालीनां व्यञ्जनस्थालीनाम् । पात्राणि
भोजनपात्राणीति कतकः । पात्राणां हस्तप्रक्षालनाद्युपयुक्तानां, स्थालीनां
क्षुद्रजनपानपात्राणामिति तीर्थः  ॥  २।९१।७१  ॥   

  

कुम्भ्यः स्थाल्यो जलपानपात्रविशेषाः । करम्भ्यो दधिमन्थनपात्राणि ।
यौवनस्थस्य मथनोत्तरं यामान्तरितस्य सुपक्वस्य च केशरादिसंबन्धाद्गौरस्य
पीतवर्णस्य "पीतो गौरो हरिद्राभः" ।  

करित्थस्य तक्रस्य सुगन्धिनस्तादृशद्रव्यसंयुक्तस्य  ॥  २।९१।७२  ॥   

  

ह्रदाः पूर्णा इति पूर्वान्वयि । तथा रसालस्य तक्रविशेषस्य । "अपक्वतक्रं
सव्योषं चतुर्जातं गुडार्द्रकम् । सजीरकं रसालं स्यान्मज्जिका शिखरिण्यपि"
इति वैजयन्ती । तक्रमत्र निर्जलम् । व्योषं शुण्ठीमरीचिपिप्पल्यः ।
चतुर्जातम् "त्रिगन्धमेलात्वक्पत्रैश्चतुर्जातं सकेसरैः" इति शार्ङ्गधरे ।
पत्रं तजपत्रम्, गुडः खण्डशर्करा, आर्द्रकं प्रसिद्धं, तस्य च पूर्णा
ह्रदाः । श्वेतस्य दध्नश्चापरे पयसो ऽन्ये पूर्णा ह्रदा इत्यनुषङ्गः ।
शर्कराणां च सञ्चया राशयः  ॥  २।९१।७३  ॥   

  

कल्कानामामलकादीनाम् । चूर्णकषायान्सुरभिचूर्णानि । "कषायो ऽथ सुरभौ लोहिते
ऽपि च" । चूर्णकषाया नलदादिचूर्णक्वथितकषाया इति कतकः । स्नानानि
स्ननार्थान्युष्णोदकानि तदर्थान्यन्यद्रव्याणि च । सरितां तीर्थेषु
स्नानघट्टेषु  ॥  २।९१।७४  ॥   

  

शुक्लान्निर्मलानंशुमतो ऽग्रे कूर्चवतो दन्तधावनानामपामार्गादिकाष्ठानां
सञ्चयान् । चन्दनकल्कान्घृष्टचन्दनात् समुद्रेषु ददृशुरिति संबन्धः  ॥ 
२।९१।७५  ॥   

  

पादुकोपानहं पादुका दार्वादिनिर्मिताः उपानहश्चर्मादिकृताः समाहारे
टच्समासान्तः  ॥  २।९१।७६  ॥   

  

आञ्जनीरञ्जनयुक्तकरण्डिकाः, कङ्कतान्केशमार्जनानि
कूर्चान्श्मश्रुप्रसाधकान्, मर्मत्राणानि कवचनि  ॥  २।९१।७७  ॥   

  

भुक्तजरणार्थं यत्पीयते तत्प्रतिपानम् ।
खरादीनामवगाहनयोग्यसुखावतारान्पद्मोत्पलसहितान्ह्रदान्ददृशुरिति संबन्धः ।
आकाशेत्याद्यर्धं पूर्वान्वायि । उपाधिविशेषान्नीलवर्णानित्यर्थः ।
सुखेनाप्लवः स्नानं येषु तान्  ॥  २।९१।७८  ॥   

  

यवसं तृणम् । निर्वापार्थं भक्षणार्थम्  ॥  २।९१।७९  ॥   

  

स्वप्नकल्पं मर्त्यदुर्लभं द्रागुत्पन्नविचित्रपदार्थत्वात्  ॥  २।९१।८०,८१
 ॥   

  

ताः सर्वा अप्सरसः । अनुज्ञाप्य दत्तानुमतिकं कृत्वा  ॥  २।९१।८२  ॥   

  

स्वप्नादिवदेतदृषिकृतमातिथ्यं मिथ्या नेति दर्शयति-- तथैवेति । मत्ता
दृप्ता मदिरया उत्कटाः प्रमत्ताः । "मत्ते शौण्डोत्कटक्षीबाः" तथैव
अनुभवकाल इव वर्तन्त इति शेषः । स्रक्षूत्तमाः स्रगुत्तमा
उपभोगवशात्प्रकीर्णाः प्रमर्दिताश्च  ॥  २।९१।८३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे एकनवतितमः सर्गः  ॥  २।९१  ॥   

  

  


