+++
title = "१०० रामस्य कुशलप्रश्नः"
title_english = "100 Rama enquires his father s welfare with Bharata"

+++


जटिलमिति । अद्यप्रभृति भूमौ तु शयिष्ये, जटाचीराणि धारयन् इत्यष्टाशीतितमे
भरतोक्तेर्भरतस्य जटिलत्वम् । यद्यपि नवतितमे सर्गे वसानो वाससीक्षौमे इति
भरद्वाजदर्शनवेलायां श्रूयते, तधापि गुहग्रामे प्रतिज्ञातस्य
भरद्वाजाश्रमनिर्गमनानन्तरं धारणमिति न विरोधः । युगान्ते भास्करं यथेति
भुवि पतितमिति शेषः  ॥  २।१००।१,२  ॥   

  

ऽपर्यपृच्छत्समाहितःऽ इति पाठे समाहितः कुशलप्रश्नद्वारा धर्मबोधने
सावधानचित्तः  ॥  २।१००।३  ॥   

  

हे तात ते पिता क्वाभूत् इह परत्र वेत्यर्थः, कुत एवं संशयस्तत्राह--न हीति
। जीवतस्तस्य सेवां हित्वेति शेषः, नार्हसि भदसंनिधौ तवैव पितृशुश्रूषाया
अवश्यकर्तव्यत्वादिति भावः  ॥  २।१००।४  ॥   

  

दूरान्मातामहदेशाच्चिरस्यागतं भरतं पश्यामि । बतेति हर्षे । दुष्प्रतीकमिति
भरतविशेषणं वनविषेषणं च । आद्ये कार्श्यवैवर्ण्यादिना दुर्ज्ञेयताकारम्,
वनमपि भीषणतया । तथा ईदृशं वनं किमागतः किमागमनप्रयोजनमीदृशारण्ये
इत्यर्थः, अरण्यं गजाद्युपभोग्यम् तद्वर्ति वनमाम्नादियुतं मनुष्यभोग्यम्
 ॥  २।१००।५  ॥   

  

अथ भरतागमनं राजाज्ञया वा स्याद्राजमरणे दुःखाद्वा ।
तत्राद्यमुपन्यस्यतिकच्चिन्त्विति । धरते प्राणान्धारयति अथवा लोकान्तरं
गतः यत्त्वमिहागत इत्यनुकर्षः  ॥  २।१००।६  ॥   

  

अन्त्यमेव पक्षमवलम्ब्याहन ते राज्यं भ्रष्टमिति ।
मूलप्रभोरत्ययात्प्राप्तभ्रंशकम् अनिश्चयाल्लोकप्रतारणाय वा ।
पुनर्जीवनपक्षमवलम्ब्याहकच्चिच्छूश्रूषस इति  ॥   

२।१००।७  ॥   

धर्मनिश्चितो धर्मे निश्चितं निश्चये यस्य सः  ॥  २।१००।८  ॥   

  

उपाध्यायो वसिष्ठः  ॥  २।१००।९  ॥   

  

नन्दति मद्वनवासत्वद्राज्यलाभाभ्यामिति व्यङ्ग्यम्  ॥  २।१००।१०  ॥   

  

कुलपुत्रो नहाकुलप्रसूतस्ते पुरोहितस्तावकसकलहितकृत्यानुष्ठाता । एतेन
वसिष्ठपुत्रः कश्चिदुक्तः  ॥  २।१००।११  ॥   

  

विधिज्ञः सकलहोमविधिज्ञः युक्तो नियुक्तः, काले होमकाले वेदयते हुतं
होष्यमाणं चाग्रिम्  ॥  २।१००।१२  ॥   

  

वैद्या विद्यासु सर्वासु निपुणास्तान्ब्राह्मणानभिमन्यसे बहु मन्यसे,
ब्राह्मणसामान्यविषयः प्रस्नो ऽग्रे भविष्यति, यद्वा
वैद्यांस्चिकित्साप्रववीणान्ब्राह्मणानित्यर्थः । "अपूतो ह्येषो मेध्यो यो
ऽभिषज्यति" इति श्रुत्युक्तनिन्दा तु शास्त्रानभिज्ञचिकित्साप्रवृत्तपरा ।
शास्त्राभिज्ञस्य भैषज्यं महते पुण्याय । तज्जीविकापरो वा निषेध इति दिक्
 ॥  २।१००।१३  ॥   

  

इषुरमन्त्रो बाणप्रयोगः, अस्त्रं समन्त्रः सः । वरशब्द उभयसंबद्धः ।
अर्थशास्त्रं राजनीतिशास्त्रं तत्र विशारदं पण्डितं सुधन्वानं
तन्नामानमुपाध्यायं धनुर्वेदाचार्यम्  ॥  २।१००।१४,१५  ॥   

  

मन्त्रिधुरैर्मन्त्रिश्रेष्ठैः शास्त्रकोविदैर्नीतिशास्त्रज्ञैः सुसंवृतः
सुतरां गुप्तः  ॥  २।१००।१६  ॥   

  

अर्थनैपुणमर्थप्राप्त्युपायम्  ॥  २।१००।१७  ॥   

  

नैकः एकेन मन्त्रे क्रियमाणे स्वकार्याभिनेवेशेन
गुणागुणयोर्याथार्थ्यग्रहणं न सिध्यति, बहुभिर्मन्त्रणे प्रथममैकमत्यमेव न
घटेत, मन्त्रभेदश्च भवेदिति भावः । राष्ट्रं न पिरधावति लोकैर्न ज्ञायत
इत्यर्थः  ॥  २।१००।१८  ॥   

  

लघुमूलमल्पयत्नसाध्यम्, महोदयं महाफलम्, न दीर्घयसि न विलम्बयसि  ॥ 
२।१००।१९  ॥   

  

पार्थिवाः सामन्तास्ते मन्त्रितानि सर्वकार्याणि सुकृतानि निष्पन्नान्येव
कृतरूपाणि कृतकल्पानि वा विदन्ति, न कर्तव्यानि भावित्वेनेत्यर्थः  ॥ 
२।१००।२०  ॥   

  

ये त्वदीया मन्त्रास्त्व ऽयामात्यैश्चापरिकीर्तिता अपि युक्त्यार्थापत्त्या
तर्कैस्तत्साध्यैरनुमानैर्वा यद्वा तर्कास्तत्कारणानुमापकाः, युक्तयः
साक्षात्तदनुमापिकाः परैर्न बुध्यन्ते किल । किं च परकृतं मन्त्रितं त्वया
त्वदमात्यैर्वा बुध्यते किल  ॥  २।१००।२१  ॥   

  

सहस्रैः त्यक्तैरपीति शेषः । पण्डितपरिग्रहे हेतुमाहपण्डित इति ।
अर्थकृच्छ्रेष्वर्थसंकटेषु निःश्रेयसं कुर्मात् ।
अव्यभिचरितनिस्तारोपायबोधनेनेति शेषः  ॥   

२।१००।२२  ॥   

सहायता सहायकार्यक्षमता  ॥  २।१००।२३  ॥   

  

विचक्षणो ऽभ्यस्तनीतिशास्त्रः  ॥  २।१००।२४  ॥   

  

मुख्या महान्तः  ॥  २।१००।२५  ॥   

  

उपधा उत्कोचस्तमतीतांस्तदग्राहिणः, यद्वोपाधिप्रयुक्तसंश्रयरहितान् अत एव
पितृपैतामहान् शुचीन्बाह्यान्तरेन्द्रियशुद्धान्  ॥  २।१००।२६  ॥   

  

उद्वेजिताः प्रजा मन्त्रिणश्च राष्ट्रे तव त्वां नावजानन्ति नावमन्यन्ते  ॥ 
२।१००।२७  ॥   

  

याजकाः किंचित्पापनुसंधानेन पतितमिव त्वामयाज्यो ऽयमिति मत्वा नावजानन्ति
किल । तत्र दृष्टान्तः--उग्रेत्यादि । स्त्रियः कुलिस्त्रियः
उग्राख्यहीनजातीयस्त्रीप्रतिग्रहीतारम् । तां च कामयानं कामयमानं
तस्यामत्यन्तासक्तं यथावजनन्तीत्यर्थ इति कतकः । ऽउग्रप्रतिऽ इति पाठः
उग्रेण कर्मणा बछात्कारादिना प्रतिग्रहीतारं कामयानं कामुकं स्त्रिय इव
याजकाः पतितमिव च नावजानन्ति प्रजा इति शेषः । प्रजातिक्रमणमुग्रकरग्रहणं च
त्वयि नास्ति कच्चिदिति भाव इति तीर्थः । परे तुउग्रप्रतिग्रहीतारम् उग्रः
शिवस्तत्प्रतिग्रहीतारमल्पपुंस्त्वम्, तत्प्रतिग्रहीतुरीदृशपण्ढतायाः
कर्मविषयकशास्त्रे उक्तेरित्याहुः  ॥  २।१००।२८  ॥   

  

उपायकुशलं सामाद्युपायचतुरम् । वैद्यं विद्याविदं राजनीतिशास्त्रज्ञं
भृत्यं संदूषणे रतं येन केनापि हेतुना ऽ ऽप्तभृत्यविघटने रतं शूरं
मरणनिर्भयं ऐश्वर्यकामं राज्याभिलाषिणं यो न हन्ति स हन्यते वध्यते
इत्यर्थः इति तीर्थः । उपायकुशलं राज्ञः सकाशादर्थग्रहणार्थं
व्याधिवर्धनोपायकुशलं वैद्यं भिषजं स्वामिसंदूषणे रतं भृत्यं सेवकं च
राजानमपच्छिद्य तदैश्वर्यकामं शूरं सेवकरूपं प्रभुं च यो न हन्ति स राजा
तैरेव भिषजादिभिर्हन्यते इत्यर्थं कतक आह  ॥  २।१००।२९  ॥   

  

शूराः परयोधाभिभवनसमर्थाः, वृतिमान्विपदि प्रशस्तधैर्यः, दक्षश्चतुरः  ॥ 
२।१००।३०  ॥   

  

मुख्या गणमुख्याः, दृष्टापदाना दृष्टं द्वित्रिवारानुभूतमपदानं पूर्ववृत्तं
पौरुषं येषां ते विक्रान्ताः शूराः  ॥  २।१००।३१  ॥   

  

भक्तं दैनंदिनदेयान्नम्, वेतनं प्रतिमासदेयम्  ॥  २।१००।३२  ॥   

  

भृता भृतिजीविनो भृत्याः  ॥  २।१००।३३  ॥   

  

कुलपुत्रा ज्ञातयः । प्रधानतः प्रधानाः  ॥  २।१००।३४  ॥   

  

प्रतिभानवान्प्रत्युत्पन्नमतिः यथोक्तवादी यथोक्तसंदेशप्रतिसंदेशवक्ता
पण्डितः परिच्छेत्ता ऽदूतं चैव प्रकुर्वीत सर्वशास्त्रविशारदम् ।
इङ्गिताकारचेष्टाज्ञं शुचिं दक्षं कुलोद्भवम्  ॥  इति मनुः  ॥  २।१००।३५  ॥   

  

कच्चिदष्टादशेति । तानि चमन्त्री, पुरोहितः, युवरोजा, सेनापतिः, दौवारिकः,
अन्तःपुराधिकृतः, बन्धनागाराधिकृतः, धनाध्यक्षः, राजाज्ञया आज्ञाप्येषु
वक्ता, प्राड्विवाकसंज्ञो  

व्यवहारप्रष्टा, धर्मासनाधिकृतः, व्यवहारनिर्णेता सभ्याख्यः, सेनाया
जीवितभृतिदानाध्यक्षः, कर्मान्ते वेतनग्राहिणः, नगराध्यक्षः,
राष्ट्रन्तःपालः अयमेवाटविकः, दृष्टानां दण्डनाधिकारी,
जलगिरिवनस्थलदुर्गपालाः, एतान्येव स्वपक्षे मन्त्रिपुरोहितयुवराजान्हित्वा
च पञ्चदश । एकैकस्मिन्विषये त्रिभिस्त्रिभिरज्ञातैः
परस्परमितरैश्चाभिज्ञातैरेतान्यष्टादश तीर्थानि वेत्सि कच्चित् । ऽ योनौ
जलावतारे च मन्त्र्याद्यष्टादशस्वपि । पुण्यक्षेत्रे तथा पात्रे तीर्थं
स्याद्दर्शनेष्वपि  ॥ ऽ इति । स्वदेशेऽप्येतैर्न्यायतो व्यवहारः प्रवर्त्यते
न वेति विचारणीयं परदेशे चेति भावः  ॥   

२।१००।३६  ॥   

व्यपास्तान्निष्कासितान् प्रतियातान्पुनरागतान् दुर्बलान्दुर्बलानपि
अनवज्ञायेति दुर्बलो ऽयमहितः किमस्माकं करिष्यतीत्युपेक्षां न करोपि
कच्चित्  ॥  २।१००।३७  ॥   

  

लोकायतिकांश्चार्वाकमतानुचारिणः प्रत्यक्षमात्रप्रमाणकान् अपरे लोकायतिकाः
शुष्कतर्कवावदुकाः । ब्राह्मणत्वे ऽपि तदपरिग्रहे हेतुमाहअनर्थेति ।
परलोकतत्साधनाभावरूपानर्थप्रतिपादनकुशलाः अत एव बाला अज्ञाः
वेदज्ञसंनिधाविति शेषः, पण्डितमानिनः स्वयूत्येष्वेव केवलमात्मनः
पण्डितान्मन्यन्ते नान्यत्र  ॥  २।१००।३८  ॥   

  

द्वितीयलोकायतानां त्यागे हेतुमाहधर्मेत्यादि । मुख्येषु मुख्यप्रमाणभूतेषु
। आन्वीक्षिकी तर्कविद्या । शुष्कतर्कविद्याजनितां बुद्धिमवलम्ब्य निरर्थं
निष्प्रयोजनं वदन्ति । "यथात्मनो ज्ञानाश्रयत्वमीशो जगन्निमित्तकारणं
नित्यज्ञानादिगुणकश्च" इत्यादिश्रुतिविरुद्धवादाभिप्रायमिदम्  ॥  २।१००।३९
 ॥   

  

सत्यनामामयोध्येत्यन्वर्थनामाम्  ॥  २।१००।४०  ॥   

  

आर्यैरुक्तत्रैवर्णिकैः  ॥  २।१००।४१  ॥   

  

समुदितां सिद्धाम्, स्फीतां समृद्धाम्  ॥  २।१००।४२  ॥   

  

चैत्यशतैरश्वमेधान्तयागानेकचयनप्रदेशैः ऽकच्चिच्चेत्यशतैःऽ इति पाठः ।
सुनिविष्टैः सुप्रतिष्ठितैर्जनैराकुलो निबिडः  ॥  २।१००।४३  ॥   

  

ऽप्रभिन्ननरनारीकःऽ इति पाठे प्रभेदः संतोषः । सुकृष्टाः
सीमास्तत्तत्क्षेत्रप्रान्तदेशाः पशवश्च यस्मिन्स तथा  ॥  २।१००।४४  ॥   

  

अदेवमातृक इति । नदीमातृक इत्यर्थः । ऽनद्यम्बुजीवनो देशो नदीमातृक उच्ते ।
वृष्टिनिष्पाद्यसस्यस्तु विज्ञेयो देवमातृकः  ॥ ऽ इति । खनिः
स्वर्णरत्नाद्याकरः ईदृशो जनपदः सर्वैर्भयैः परित्यक्तः कच्चिदस्ति  ॥   

२।१००।४५  ॥   

स च सुखं वसति कच्चिदित्यर्थः  ॥  २।१००।४६  ॥   

  

कृषिगोरक्ष्यजीविनो वैश्याः वार्ता ऽकृषिगोरक्ष्यवाणिज्यक्रेयं
वार्तेत्युदाहृतम्ऽ तत्र सांप्रतं वर्तन्ते इति शेषः । लोको जीवलोकः
कृष्यादौ स्थितः सुखमेधते कच्चित्  ॥  २।१००।४७  ॥   

  

गुप्तिपरीहारैः गुप्तिरिष्टप्रापणम्, परीहारो ऽनिष्टपरिहारः, तैः । तैषां
कृष्यादिजीविनां भरणं कृतं कच्चिदिति तीर्थः । ऽगुप्तपरीहारैःऽ इति पाठः
गुप्र्यर्थनियुक्तै राजमनुष्यैः क्रियमाणतस्कराद्यनर्थपरिहारैस्ते त्वया
भरणं कृतं कच्चिदिति कतकः  ॥  २।१००।४८  ॥   

  

ताः स्त्रियः सुरक्षिताः, त्वयेत्यर्थः । न श्रद्दधास्यासामिति वचनादिकं
वास्तवमिति शेषः, गुह्यमप्रकाश्यवृत्तान्तमिष्टेति मत्वा न भाषसे कच्चित्
 ॥  २।१००।४९  ॥   

  

नागवनं गजोत्पत्तिस्थानभूतं वनम् । धेनुका धेनवः स्वार्थे कः । गणिकाः
करिण्यः ऽवेश्याकरिण्योर्गणिकाऽ करिण्यादिसंपादनविषये तृप्तिं नाप्नोषि
कच्चित्  ॥  २।१००।५०  ॥   

  

भूषितम् सभायां स्थित्वात्मनामिति शेषः, तथा महापथे चात्मानं दर्शयसे  ॥ 
२।१००।५१  ॥   

  

कर्मान्ताः कर्मकरा अविशङ्कया निर्भयतया ते प्रत्यक्षान किल । वाथवा सर्वे
ते उत्सृष्टाः परित्यक्तदर्शना न । अत्र कर्मकरविषये मध्यमे
वनातिदर्शनादर्शनयोर्मध्यरीत्या करणमेव कारणमर्थप्राप्तिकारणम्  ॥ 
२।१००।५२,५३  ॥   

  

आयो धनागमः व्ययो भोगबलरक्षाद्यर्थं त्यागः, अपात्रेषु नटगायकादिषु  ॥ 
२।१००।५४  ॥   

  

अभ्यागतो ऽतिथिर्यः कच्चित् । व्ययः आयान्न्यून इति शेषः  ॥  २।१००।५५  ॥   

  

आर्यः साधुः शुद्धात्मापि सन्नपकर्मणास्तेयागम्यागमनादिदोषेण क्षारितो
ऽभिशस्तः शास्त्रकुशलैर्धर्मशास्त्रकुशलैरदृष्ट एवानिर्णोतदोष एव
लोभाद्धनलोभाच्छुचिरपि न बध्यते न दण्ड्यते कच्चित्  ॥  २।१००।५६  ॥   

  

गृहीतः पालकैर्धनस्वामिना वा सकारणो दृष्टस्चोरत्वेन ग्रहणकारणैर्युक्तो
दृष्टः पृष्टः प्रश्नेनापि निश्चितचौर्यः धनलोभाच्चोरेणैवोत्कोचतया
दीयमानधनलोभात्पालकैर्न मुच्यते कच्चित्  ॥  २।१००।५७  ॥   

  

आढ्यस्य धनिकस्य दुर्बलस्य दरिद्रस्य च व्यसने विवादरूपसंकटे
राजकीयैकनिवर्त्यै प्राप्ते तवामात्या विरागाः सन्तो विगतधनरागाः सन्तो
ऽर्थं तयोर्व्यवहारं पश्यन्ति कच्चित्  ॥  २।१००।५८  ॥   

  

मिथ्याभिशस्तानां राज्ञा विचार्यानिवर्तितमिथ्याभियोगानां प्रजानां
यान्यश्रूणि पतन्ति । ऽपादन्यासानिऽ इति पाठान्तरम् । तदा जायन्ते इति
शेषः, आर्षं नपुंसकत्वम् । तानि प्रीत्यर्थं राज्यभोगजप्रीतिमात्रार्थं
राज्यमनुशासतो राज्ञः पुत्रादीन्घ्रन्ति  ॥  २।१००।५९  ॥   

  

वैद्या भिषजः । दानमभिमतवस्तुनः मनः स्नेहयुतम् वाक्सान्त्वयुता,
एतैस्त्रिभिः प्रत्येकं बुभूषसे प्राप्तुमिच्छसि वशीकर्तुमिच्छसि
संभावयितुमिच्छसि वा कच्चित्  ॥  २।१००।६०  ॥   

  

चैत्यांश्चतुष्पथस्थमहावृक्षान्देवतावासभृतान् ।
सिद्धार्थान्विद्यावृत्ततपोभिः कृतार्थितजन्मनो ब्राह्मणान्  ॥  २।१००।६१
 ॥   

  

कच्चिदर्थेनेति । धर्मार्जनयोग्यपूर्वाह्णे ऽर्थार्जनेन धर्मबाधः, तथा
तद्योग्यमध्याह्ने धर्मार्जनेन तद्बाधः, प्रीतिलोभेन कामेन
विषयसंतोषलोभरूपेण कामेन तदुभयकालसेवितेन तयोर्बाध इति तीर्थः ।
अर्थप्राप्तिरूपेण हेतुना धर्मं न बाधसे धर्मं हित्वार्थं न
गृह्णासीत्यर्थः । धर्मेण धर्मप्राप्तिहेतुनार्थं
कुटुम्बनिर्वाहापेक्षितमर्थं न बाधसे, उभयमपि विषयसंतोषलोभेन
गणिकाद्यासक्त्या बाधसे नेत्यर्थ इति कतकः  ॥  २।१००।६२  ॥   

  

विभज्य सेवसे । काले पूर्वाह्णतदुत्तरकालसार्धयामोत्तररात्रिरूपेण क्रमेण
धर्मार्थकामसेवाकाले  ॥  २।१००।६३  ॥   

  

शर्म सुखमाशंसते प्रार्थयते  ॥  २।१००।६४  ॥   

  

ऽप्रमादो ऽनवधानताऽ ऽदीर्घसूत्रश्चिरक्रियःऽ तद्भावः अवश्यकर्तव्यस्य
विचारादिना कालविलम्बनम् । ज्ञानवतां विदुषामदर्शनम्, आलस्य
नित्यकृत्यालस्यम्, पञ्चवृत्तितां चक्षुरादिपञ्चोन्द्रियपरवशताम्  ॥ 
२।१००।६५  ॥   

  

अर्थानां राज्यप्रयोजनानामेकेन चिन्तनम् । अनर्थज्ञैर्विपरीतदर्शिभिः ।
निश्चितानां मन्त्रिभिः सह कर्तव्यत्वेन निश्चितानामनारम्भम्  ॥  २।१००।६६
 ॥   

  

मङ्गलस्यादौ प्रातःकाले ऽप्रयोगमननुष्ठानम् । सर्वतः प्रत्युत्थानं
सर्वदिगवस्थितरिपूद्देशेन युगपद्दण्डयात्रामित्यर्थ इति तीर्थः । कंचन
प्रत्युत्थानायोग्यं पुरुषमुद्दिश्यापि प्रभावमुक्त्वा
चापल्यादासनाच्चलनमित्यर्थ इति कतकः  ॥  २।१००।६७  ॥   

  

दशवर्गादीन्बुद्धा यथावदनुमन्यसे । तेषु त्याज्यांशमुपादेयांशं च ज्ञात्वा
ऽनुजानासीति  

तृतीयस्थने संबन्धः । दशवर्गस्तुऽमृगयाक्षा दिवास्वापः परिवादः स्त्रियो
मदः । तौर्यत्रिकं वृथाट्या च कामजो दशको गणः  ॥ ऽ इति मनूक्तः ।
तौर्यत्रिकं नृत्यगीतवाद्यम्, वृथाट्या वृथापर्यटनम् । पञ्चवर्गस्तुऽ औदकं
वार्वतं वार्क्षमैरिणं धान्वनं तथा । इति दुर्गं पञ्चविधं पञ्चवर्ग उदाहृतः
 ॥   

ऽ ईरिणं सर्वसस्यशून्यप्रदेशः । तत्संबन्धिदुर्गमैरिणं तस्यापि
परैर्गन्तुमशक्यत्वात् । धान्वनमुष्णकाले दुर्गं भवति । चतुर्वर्गस्तुऽसाम
दानं च भेदश्च दण्डश्चेति चतुर्गुणःऽ । सपवर्गस्तुऽस्वाम्यमात्यश्च
राष्ट्रं च दुर्गकोशौ बलं सुहृत् । परस्परोपकारीदं राज्यं सप्ताह्गमुच्यते
 ॥ ऽ अष्टवर्गस्तुऽपैशुन्यं साहसं द्रोहमीर्ष्यासूयार्थदूषणम् ।
वाग्दण्डयोश्च पारुष्यं क्रोधजोऽपि गणोऽष्टकः, इति ।
कृषिवाणिज्यदुर्गसेतुकुञ्जरबन्धनखन्याकरकरादानशून्यनिवेशनान्यष्टवर्ग इति
तीर्थः । त्रिवर्गो धर्मार्थकामाः, उत्साहप्रभुमन्त्रशक्तित्रयं वा ।
तिस्रो विद्यास्त्रयी वार्ता दण्डनीतिः । त्रयी वेदत्रयी, वार्ता कृष्यादि,
दण्डनीतिर्नीतिशास्त्रम्  ॥   

२।१००।६८  ॥   

इन्दिरयाणां जयं जयोपायम् । स च योगाभ्यास एव । षाङ्गण्यं षङ्गणाः ।
ऽसंधिर्ना विग्रहो यानमासनं द्वैधमाश्रयःऽ इति । द्वैधं
शत्रुवर्ग्याणामुपजापः । दैवमानुषम् दैवं मानुषं च व्यसनमित्यर्थः ।
ऽहुताशनो जनं व्याधिर्दुर्बिक्षो मरकस्तथाऽ इत्येतद्दैवम् । मरको
मरणनिमित्तं मार्यादि मानुषं तुऽआयुक्तकेभ्यश्चोरेभ्यः परेभ्यो राजवल्लभात्
। पृथिवीपतिलोभाच्च व्यसनं मानुषं त्विदम्ऽ इति । आयुक्तकाः अधिकारिणः ।
कृत्यं तुऽअलब्धवेतनो लुब्धो मानी चाप्यवमानितः । क्रुद्धश्च कोपितो
ऽकस्मात्तथा भीतश्च भीषितः । भेद्याः शत्रौ तु चत्वारो नृपकृत्यमिदं
स्मृतम्ऽ विंशतिवर्गस्तु असंधेयो ऽविग्राह्य एव । स चऽबालो वृद्धो
दीर्गरोगी तथा ज्ञातिबहिष्कृतः । भीरुको भीरुजनको लुब्धो लुब्धजनस्तथा  ॥ 
विरक्तप्रकृतिश्चैव विषयेष्वतिसक्तिमान् । अनेकचित्तमन्त्रश्च
देवब्राह्मणनिन्दकः  ॥  दैवोपहतकश्चैव दैवचिन्तक एव च । दुर्भिक्षव्यसनोपेतो
बलव्यसनसंयुतः  ॥  अदेशस्थो बहुरिपुर्युक्तो कालेन यश्य वै ।
सत्यधर्मरतश्चैव विंशतिः पुरुषा अमी । एतैः संधिं न कुर्वीत विगृह्णीयात्तु
केवलम्  ॥ ऽ इति । कतकस्तुराज्यस्त्रीस्थानदेशानां ज्ञातिधनयोश्च
यस्यापहारस्ते षट् मदमानदेशपीडावन्तस्त्रयः,ज्ञानार्थशक्तिधर्माणां येषां
विघातस्ते चत्वारः, दैवचिन्तकः, रिपुमित्रावमन्तारौ, बन्धुविनाशनं यस्य,
लोकानुग्रहरहितः,दूषितमण्डलः, एकार्थाभिनिवेशित्वं यस्य, एते विग्रह्य
इत्याह । प्रकृतयश्च मण्डलं च प्रकृतिमण्डलम् । प्रकृतिवर्गस्तुऽअमात्यो
रा,्ट्रदुर्गाणि कोशो दण्डश्च पञ्चमः । एताः
प्रकृतयस्तज्ज्ञैर्विजिगीषोरुदाहृताः।ऽ इति मण्डलं द्वादशराजमण्डलम् । तत्र
विजिगीषुर्मध्ये । ऽअरिर्मित्रमरेर्मित्रं मित्रमित्रमतः परम् ।
मित्रारिमित्रमित्रं च विजिगीषोः पुरःसराः  ॥   

पार्ष्णिग्राहस्ततः  

पश्चादाक्रन्दस्तदनन्तरम् । आसारावनयोश्चैव विजिगीषोस्तु पृष्ठतः  ॥ ऽ आसारौ
पार्ष्णिग्रागहासाराक्रन्दासाराविति । आसारपृष्ठभागस्थौ मध्यमोदासीनाविति
ऽअरेश्च विजिगीषोश्च मध्यमो भूम्यनन्तरः । अनुग्रहे
संहतयोर्व्यस्तयोर्निग्रहे प्रभुः  ॥   

ऽ इति । ऽमण्डलाद्बहिरेतेषामुदासीनो बलाधिकः । अनुग्रहे संहतानां
व्यस्तानां च वधे प्रभुः  ॥ ऽ इति  ॥   

२।१००।६९  ॥   

यात्रा यानम् । तच्च पञ्चविधम्ऽविगृह्य संधाय तथा संभूयाथ प्रसङ्गतः ।
उपेक्ष्य चेति निपुणैर्यानं पञ्चविधंस्मृतम्  ॥ ऽ बलवत्तया
पार्ष्णिग्राहादिभिर्विगृह्यान्यत्र शत्रौ यानं विगृह्यानम्, तैः
संधायान्यत्र यानं संधाययानम्, सामन्तैः सह यानं संभूययानम्, अन्योद्देशेन
यात्राप्रसङ्गमुत्पाद्यान्यं प्रति यानं प्रसङ्गयानम्, बलवत्तया
शत्रुमुपेक्ष्य तस्य मित्रेषु यानमुपेक्ष्ययानम्, दण्डविधानं दण्डः सेना
तद्विधानं व्यूहरचनाभेदः । ऽदण्डोधर्मे मानभेदे लकुटे मदसैन्ययोःऽ ।
ऽद्वियोनी संधिविग्रहौऽ इति । संधिविग्रहयानेत्यादिषह्गणानां मध्ये
संधिविग्रहौ द्वयोर्योनी । तत्र द्वैधीभावसमाश्रयौ संधियोनिकौ  

यानासने विग्रहयोनिके इति भेदः । तत्र द्वैधीभावो
नाम--ऽबलिनोर्द्विषतोर्मध्ये वाचात्मानं समर्पयन् । द्वैधीभावेन वर्तेत
काकाक्षिवदलक्षितम्  ॥ ऽ इति । अरिभिः पीड्यमानस्य बलवदाश्रयणं समाश्रयः ।
काल प्रतीक्षया तूष्णीमवस्थानमासनम्  ॥   

२।१००।७०  ॥   

यथोद्दिष्टं नीतिशास्त्रोक्तमन्त्रविचारमार्गमनतिक्रम्येत्यर्थः ।
ऽयथोद्दिष्टैःऽ इति पाठे मन्त्रिलक्षणलक्षितैरित्यर्थः । व्यस्तैरेकैकशः ।
एवं हि तत्तन्मनःपरिज्ञानं भवति । त्रिभिश्चतुर्भिरित्यनेन बहुभिर्नैकेनेति
सूचितम्  ॥  २।१००।७१  ॥   

  

वेदाः सफलास्तद्विहितकर्मप्रवत्त्या । क्रिया राजकार्याणि
तत्तदुद्देश्यफलयुक्तानि । यद्वा क्रियाः संपादितधनादीनि क्रियास्तेषां
सफलत्वं च दानभोगाभ्याम् । दाराणां सफलत्वं धर्मरतिप्रजाभिः । श्रुतसाफल्यं
विनीतत्वम्  ॥  २।१००।७२  ॥   

  

उक्ता एषा बुद्धिर्यथा मम तथैव तवापि वर्तते कच्चित् । ऽकच्चिदष्वेवऽ इति
पाठान्तरम्  ॥  २।१००।७३  ॥   

  

सत्पथगा शिष्टानुष्ठानमार्गगा  ॥  २।१००।७४  ॥   

  

स्वादुकृतं स्वादुतया कृतं सिद्धम् । आशंसमानेभ्यः
स्नेहवृद्ध्यपेक्षयेच्छद्भ्यः मित्रेभ्यः स्निग्धेभ्यः  ॥  २।१००।७५  ॥   

  

महीपती राजा क्षत्रियः इतश्च्युत एवद्देहलोकाभ्याम्  ॥  २।१००।७६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे ऽशततमः सर्गः  ॥  २।१००  ॥   

  

  


