+++
title = "०९९ श्रीरामदर्शनम्"
title_english = "099 Bharata beholds Rama s hermitage and approaches it"

+++


निविष्टायामिति । शत्रुघ्नमिति प्रतियोगे द्वितीया । शत्रुघ्नस्य
रामाश्रमप्रत्यासत्तिचिह्नादि दर्शयन्नित्यर्थः  ॥  २।९९।१  ॥   

  

आनयेति संदिश्य स्वयं त्वरितः सन्नग्रे जगाम न तु मातृः प्रतिक्ष्य स्थित
इत्यर्थः  ॥  २।९९।२  ॥   

  

रामदर्शनजस्तर्षो रामदर्शनमुद्दिश्य जनितो ऽभिलाषः । स भरतवत्तस्य च
शत्रुघ्नस्य सुमन्त्रस्य च । अतः शत्रुघ्नं भरतमनुधावन्तमदूरात्तत्समीपं
यथा भवति तथान्वपद्यतान्वधावत्  ॥  २।९९।३  ॥   

  

तापसानामालयैः सह संस्थिताम्, यद्वा तापसालयसमानसंस्थानां पर्णकुटीं
पर्णप्राधान्येन निर्मितां कुटीं शालाम् । इयं
दर्शनार्थमागततपख्यादिसंव्यवहारप्रयोजना उटजबहिःस्था, उटजं सभित्तिकवाटं
दारुबद्धं गृहं सीतानिवेशार्थं कृतम्  ॥  २।९९।४  ॥   

  

तस्याः शालायाः पर्णकुटीसंज्ञायाः । अवभग्नानि होमार्थमपचितानि बल्यर्थं
संपादितानि  ॥  २।९९।५  ॥   

  

एयुषः आङ्पूर्वादिणः क्वसुः । कुशैर्वल्कलैश्च मार्गपरिज्ञानार्थं
कृतमभिज्ञानं चिह्नं ददर्श  ॥  २।९९।६  ॥   

  

शीतकारणाच्छीतनिवृत्तिकारणात्तद्रूपप्रयोजनार्थं मृगादीनां करीषैः
कृतान्संचयान्ददर्श । चैत्रशुक्लदशम्यां प्रस्थानेन तत्र काले
वैशाखान्तमपरात्रे शीतस्य जायमानत्वात्  ॥  २।९९।७  ॥   

  

एवमेतान्पदार्थान्पश्यन्गच्छन्नेव शत्रुघ्नप्रव्रवीत्  ॥  २।९९।८  ॥   

  

मन्दाकिनीमित इति । आश्रम इति शेषः  ॥  २।९९।९  ॥   

  

यत उच्चैर्बद्धानि चीराणि तस्माद्विकाले मार्गस्य स्पष्टदर्शनायोग्ये काले
जलाहणाद्यर्थं गन्तुमिच्छता लक्ष्मणेनाभिज्ञानकृतः कृताभिज्ञान आश्रमपन्था
अयमेव भवेत्  ॥  २।९९।१०  ॥   

  

अभिज्ञानकरणकारणं वनमार्गं दर्शयतिइतश्चेति । ऽइदं चऽ इति पाठान्तरम् ।
अदात्तदन्ताना महादन्तानाम् । परिक्रान्तं परिक्रमणं स्यात्  

गमनमार्ग इति यावत् । तत्र गमननिर्वृत्यर्थं चेदमभिज्ञानकारणमिति भावः  ॥ 
२।९९।११  ॥   

  

तापसा वने यमाधातुं सायंप्रातर्होमार्थमिच्छन्ति तस्यायं दृस्यते धूमः  ॥ 
२।९९।१२,१३  ॥   

  

स राघवो भरतो मन्दाकिनीमनु चित्रकूटं प्राप्त इत्यन्वयः । तं
जनममात्यादिजनम्  ॥  २।९९।१४  ॥   

  

वीरासने योगिनामासने  ॥  २।९९।१५,१६  ॥   

  

इति लोकेन समाक्रुष्टो निन्दितो यस्मादतो मे जन्म धिक् । सो
ऽहमेतदपयशःपिरहाराय रामं प्रसादयन्रामाप्रसादहेतवे तस्य रामस्य पादेषु
पूजायां बहुवचनम् सीताया लक्ष्मणस्य च पादयोः पतिष्यामि ।
स्वापराधप्रसादनाय कनीयःस्वपि प्रणामो लोकप्रसिद्ध इति कतकः । अन्यस्तु
श्रद्धाजाड्यात् ऽसीतायाश्च पुनः पुनःऽ इति पाठं कल्पयति  ॥  २।९९।१७,१८
 ॥   

  

साला वटपलाशादिदृढविशालपर्णवन्तो वृक्षाः । अश्वकर्णो वृक्षविशेषः  ॥ 
२।९९।१९  ॥   

  

भारसाधनैरतिगुरुकार्यसाधनैः । ऽसारो बले स्थिरांशे चऽ  ॥  २।९९।२०  ॥   

  

भोगवती नागलोकः  ॥  २।९९।२१  ॥   

  

महारजतवासोभ्यां स्वर्णमयकोशाभ्याम् । चर्म फलकम्  ॥  २।९९।२२  ॥   

  

काञ्चनभूषितैर्गोधाङ्गुलित्रैः उपलक्षितामिति शेषः । सिंहगुहामिव पर्णशालां
ददर्शेत्यन्वयः  ॥  २।९९।२३  ॥   

  

प्रागुदक्प्रवणामीशानभागे निम्नाम्  ॥  २।९९।२४  ॥   

  

निरीक्ष्येति । अग्निमिति शेषः । गुरुं रामं ददर्श ।
कृष्णाजिनेत्याद्युच्यमानविशेषणं रामम्  ॥  २।९९।२५  ॥   

  

अभितः समीपे ददर्श  ॥  २।९९।२६,२७  ॥   

  

शाश्वतं ब्रह्माणं हिरण्यगर्भम्  ॥  २।९९।२८  ॥   

  

अभ्यधावत धावन्निव त्वरया जगाम । अत्र भरतस्येव कवेरपि
वर्णनीयमयीभावेनातिहर्षाविष्टत्वादत्र प्रकरणे द्विरुक्तिर्न दोषाय  ॥ 
२।९९।२९  ॥   

  

दृष्ट्वैव दर्शनमात्रेणैवार्तः खिन्नः सन् तां चातिं
धैर्याद्वारयितुप्रशक्नुवन् अत एव बाष्पसंदिग्धवर्णया गिरा वागिन्द्रियेण
वचनमब्रुवन्नव्यक्तं वदन्विललाप  ॥  २।९९।३०  ॥   

  

विलापप्रकारमाह--यः संसदीति  ॥  २।९९।३१  ॥   

  

बहुसहस्रद्रव्यमूल्यैर्वासोभिरलंकर्तुं यः पुरे उचितः स मृगाजिने
ऽन्तरीतयोत्तरीयरूपे मृगचर्मणी प्रवस्ते धर्मं पितृवचनपरिपालनरूपम्  ॥ 
२।९९।३२,३३  ॥   

  

यथादिष्टैर्यथाविहितैऋ़त्विक्क्लेशसाध्यैर्यस्य धर्मसंचयो युक्तः स
स्वशरीरक्लेशेन संभूतमुत्पन्नं धर्मं मार्गतो  ॥  २।९९।३४  ॥   

  

मलेन दण्डवत्रिषवणाप्लवमात्रान्मलस्तितरङ्गे  ॥  २।९९।३५,३६  ॥   

  

पादावप्राप्येति दुःखातिशयवशात्  ॥  २।९९।३७  ॥   

  

तत एव पुनर्नोवाच  ॥  २।९९।३८  ॥   

  

ततो बाष्पावरुद्धकण्ठत्वात्  ॥  २।९९।३९,४०  ॥   

  

राजसुतौ रामलक्ष्मणौ  ॥  २।९९।४१  ॥   

  

अश्रूण्यमुञ्चन्प्रविहाय हर्षम् । पूर्वं तद्दर्शनजसंतोषः,
पश्चात्तद्दुःखदर्सनजदुःखादश्रुपाताश्च  ॥  २।९९।४२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे नवनवतितमः सर्गः  ॥  २।९९  ॥   

  

  


