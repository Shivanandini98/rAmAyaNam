+++
title = "०६४ दशरथमृतिः"
title_english = "064 Dasaratha continued to narrate to Kausalya"

+++


वधमिति । राघवो दशरथो वधं स्मृत्वा पुत्रं प्रति विलपन्नेव
कौसल्यामिदमब्रवीदवदत्  ॥  २।६४।१  ॥   

  

सङ्कुलितेन्द्रियः क्षुभितेन्द्रियः कथं नु सुकृतं भवेदित्वचिन्तयम्  ॥ 
२।६४।२  ॥   

  

तत एवं चिन्तानन्तरं यथाख्यातपथं मुनिकुमारोपदिष्टं मार्गं प्राप्या ऽ
ऽरुह्या ऽ ऽश्रमं गतः  ॥  २।६४।३  ॥   

  

तत्राश्रमे ऽपरिणायकौ सञ्चारयितृपुरुषान्तररहितौ  ॥  २।६४।४  ॥   

  

तन्निमित्ताभिः पुत्रनिमित्ताभिः कथाभिर्हेतुभिरपरिश्रमावासीनौ पुत्रो
जलमानेष्यतीत्येवंरूपां तामाशामुपासीनौ सेवमानौ मत्कृते
मत्कृतदुष्कर्मनिमित्तं तामाशां प्रति हीनावपि तां सेवमानावपश्यमिति
पूर्वेणान्वयः । "उदासीनौ" इति पाठे ऽनाथवदुदासीनौ दुःखिताविव  ॥  २।६४।५
 ॥   

  

तौ दृष्ट्वा शोकोपहतचित्त इत्यादि भूयो ऽधिकम्  ॥  २।६४।६  ॥   

  

चिरायसि विलम्बयसि  ॥  २।६४।७  ॥   

  

यन्निमित्तं येन हेतुना एतावत्कालं त्वया सलिले क्रीडितं तेन ते
मातोत्कण्ठिता सशोकस्मरणवत्यभूत् । "यन्न दत्तम्" इति पाठे यत्त्वया शीघ्रं
जलमावयोर्न दत्तम्, यत्त्वया सलिले क्रीडितं तेन ते मातोत्कण्ठितेत्यन्वयः
 ॥  २।६४।८  ॥   

  

व्यलीक्रमप्रियम्  ॥  २।६४।९  ॥   

  

अगतीनां त्वं गतिः हीनचक्षुषां त्वं चक्षुः अतो यन्न भाषसे तत्कथं कस्मात्
 ॥  २।६४।१०  ॥   

  

सुतपदशब्दत इव सुतधिया सज्जमानया गद्गदया अत एव हीनव्यञ्जनया
व्यञ्जनाक्षरव्यक्तिरहितया अत एवाव्यक्तया वाचा वदन्तं मुनिं प्रेक्ष्य
भीतचित्त इवाहं तादृश्यैव वाचा ऽब्रुवमित्यन्वयः  ॥  २।६४।११  ॥   

  

मनस इति । मनसः कर्म भीतिरूपं वाग्बलमाश्रित्य
चेष्टाभिरभीतिसाध्यव्यवहारैरभि अभितः संस्तभ्य भीताकारतामाच्छाद्याभीत
इवाचचक्षे  ॥  २।६४।१२  ॥   

  

महात्मनस्तव पुत्रो नाहमिति योजना सज्जनावमतं सज्जनगर्हितम् मया भवता चेति
शेषः  ॥  २।६४।१३  ॥   

  

तदेवाह भगवन्निति । निपाने आगतं श्वापदं व्याघ्रादिं गजं वा
जिघांसुरित्यन्वयः  ॥  २।६४।१४  ॥   

  

अयं शब्दहेतुः पदार्थ इत्यर्थः । द्विप इति मत्वाहं स्थितस्ततो मया स बाणेन
हतः  ॥  २।६४।१५  ॥   

  

गतप्राणं गतकल्पप्राणम्  ॥  २।६४।१६  ॥   

  

तस्यैव त्वत्पुत्रस्यैव वचनाद्बाण उद्धृत इत्यन्वयः  ॥  २।६४।१७  ॥   

  

अन्धौ मातापितरौ को ऽतःपरं रक्षिष्यतीति भगवन्तौ शोचन्विलाप्य च
स्वर्गमास्थित इत्यन्वयः  ॥  २।६४।१८  ॥   

  

युष्मद्रक्षके पुत्रे एवं गते सति शेषं कर्तव्यं यत्स्यात्तत्तत्र मह्यं
भगवान्प्रसीदतु तदुद्दिश्य मामाज्ञापयत्वित्यन्वयः । युष्मद्रक्षणमपि मया
कर्तुं शक्यमिति भावः  ॥  २।६४।१९  ॥   

  

एवमज्ञानकृतत्वबोधनाच्छेषायुः पर्यन्तं रक्षणस्यापि कर्तव्यताबोधनाच्च मां
दैवान्न भस्मसादकरोदित्याह-- स इति । तीव्रमायासं भस्मीभावफलकशापदानम्  ॥ 
२।६४।२०,२१  ॥   

  

स्मशाब्दौ वाक्यालङ्कारे । फलेद्विशीर्येत  ॥  २।६४।२२  ॥   

  

ज्ञानपूर्वत्वे सद्यो ऽनर्थप्राप्तिः स्यादित्याह क्षत्रियेणेति । विशेषतो
ऽन्धत्वानाथत्वादेः ज्ञानपूर्वं  

कृतो यद्ययं वधः स्यात्तदा तच्छ्रवणजो मत्कोपो वज्रिणमपि
स्थानाच्च्यावयेत्पातयेत्किमु त्वादृशमित्यर्थः  ॥  २।६४।२३  ॥   

  

पुत्रकोपेनापि तत्कालनासाभावो ऽज्ञानादेवेत्याह सप्तधा त्विति ।
स्वापेक्षया तपोन्यूनत्वात्सप्तधेति ब्रह्मवादिनि ब्रह्मवादिसमे ।
"ब्रह्मचारिणि" इति पाठान्तरम्  ॥  २।६४।२४  ॥   

  

जीवसे जीवसि ते तव यस्मादिदं कर्माज्ञानात्कृतं तेन जीवसि । हिः
पादपूरणार्थः । यदि ज्ञानपूर्वं कृतमिदं स्यात्तदा राघवाणां कुलमेव न
स्यात् कुतो भवान् जीवेदिति शेषः  ॥  २।६४।२५  ॥   

  

पश्चिमदर्शनमन्तर्दर्शनं द्रष्टुमिच्छावो ऽतस्तं देशं नयेति मामभाषत  ॥ 
२।६४।२६,२७  ॥   

  

अहं तं देशं नीत्वा तं पुत्रमस्पर्शयम्  ॥  २।६४।२८  ॥   

  

तं तदवस्थमात्मनः पुत्रमासाद्य स्पृष्ट्वास्य शरीरे निपेततुः पितैनमुवाच च
 ॥   

२।६४।२९  ॥   

कुपितो जातकोपः  ॥  २।६४।३०  ॥   

  

"नन्वहम्" इति पाठः । अप्रिय इति च्छेद इति कतकः "न त्वहम्" इति पाठः । अहं
यदि तव प्रियो न तथापि मातरं पश्येति संबन्ध इति तीर्थः  ॥  २।६४।३१  ॥   

  

अन्यद्वा पुराणं वैश्याच्छूद्र्यां जातत्वेन संकरत्वाद्वेदप्रसङ्गो नोक्तः
 ॥  २।६४।३२ ॥   

  

सन्ध्यामिति तन्त्रमार्गेणेति शेषः । हुतहुताशनो "नमस्कारेण मन्त्रेण
पञ्चयज्ञान्समापयेत्" इत्युक्तरीत्या श्लाघयिष्यति श्लाघनमुद्वर्तनं
तत्पूर्वंकं स्नापयिष्यति । "नाप्सुश्लाघमानः स्नायात्" इति
ब्रह्यचारिप्रकारणस्थापस्तम्बस्मृतौ तथा व्याख्यानात्  ॥  २।६४।३३  ॥   

  

कन्दं जलोद्भवपद्मादीनाम्, मूलं स्थलोद्भवानामिति तीर्थः । अकर्मण्यं
कर्मानुष्ठानाक्षमम् अप्रग्रहं नीवारादिसङ्ग्रहरहितम् अनायकं
पालकहीनमित्यर्थः तीर्थः । कर्मणि साधुं कर्मण्यमित्यतिथिविशेषणम्
भोजयिष्यति । "कर्मण्यम्" इत्येव च पाठः । अप्रग्रहं
यष्टिग्रहणपूर्वकमार्गप्रदर्शकरहितम् अत एवानायकं
स्नानादिकर्मप्रवर्तकहीनमित्यर्थः कतकः  ॥  २।६४।३४  ॥   

  

भरिष्यामि स्वयमन्ध इति शेषः  ॥  २।६४।३५  ॥   

  

मा मेत्याबाधे द्विर्वचनम् । मामुद्दिश्य तिष्ठ मा गमः मा गच्छेति वा ।
समेधितः सङ्गतः  ॥  २।६४।३६  ॥   

  

यमक्षयं यमगृहम्  ॥  २।६४।३७  ॥   

  

यमगृहगमने स्वप्रयोजनमाह तत इति । धर्मराजो मे क्षमतां पुत्रवियोगजनकं
पूर्वकृतापराधम् अयं मे पुत्रः पितरौ बिभृयात्पालयतु  ॥  २।६४।३८  ॥   

  

ननु त्वया याचिते ऽपि कथमेतल्लभ्यते ऽत आह दातुमिति । लोकपालोपम
ईदृशस्यानाथस्याभयदक्षिणां पुत्रदानेन तदभावेन महाभयप्राप्तेरिति भावः ।
कतकस्तु-- यतो ऽयं मे पुत्रः पितरौ बिभृयात्, अतो ऽस्य धर्मराजो
भवान्क्षमतां शस्त्रघातजन्यदुर्मरणजनकं पापं क्षमताम् एवं मया प्रार्थितो
दुर्मरणजां दुर्गतिं दूरीकृत्य त्वां स्वर्गं नयिष्यति, ईदृशस्य तपस्विनो
ममैकां पुत्रतारणरूपाभयदक्षिणां लोकपालत्वाद्दातुमर्हतीत्यर्थमाह  ॥ 
२।६४।३९  ॥   

  

अथ मृतस्य पुनर्लाभमशक्यं मत्वा विश्वामित्र इव त्रिशङ्कुं स्वमहिन्ना सुतं
स्वर्गं प्रापयति-- अपापो ऽसीत्यादि । अपापस्त्वं पुत्र पापकर्मणानेन
क्षत्रियेण यथा निहतो ऽसि, तेन हननेन प्रायश्चित्तरूपेण शुद्धः सत्येन
मदीयेनास्त्रयोधिनां शूराणां लोकान्गच्छेत्यर्थः । यद्वा हे पुत्र पापेन
कर्मणा शस्त्रवधलक्षणेन निहतो यथा यद्यपि त्वमसि, तथापि तेन मदीयेन
सत्येनापापो  

भूत्वास्त्रयोधिनां लोकान्गच्छ  ॥  २।६४।४० ॥   

  

उक्तमेवार्थं पुनराह-- यामिति  ॥  २।६४।४१  ॥   

  

तमेवार्थं विशेषत आह यां गतिमिति  ॥  २।६४।४२  ॥   

  

सर्वभूतानां गतिराश्रयो ब्रह्म । एकपत्नीव्रता रामादयः  ॥  २।६४।४३  ॥   

  

गुरुसेवाभृतस्तत्सेवाकर्तारः देहन्यासकृतो महाप्रस्थानादिना परलोकार्थं
तनुत्यजः  ॥  २।६४।४४  ॥   

  

अस्मिन्कुले मदीये नित्यतपस्विकुले यास्यति अकुशलां गतिमित्यनुकर्षः  ॥ 
२।६४।४५  ॥   

  

उदकं संस्कारपूर्वकम्  ॥  २।६४।४६  ॥   

  

स्वर्गमध्यारुहत् तेन सत्येनाशु गच्छेति वचनानन्तरमेवेति शेषः । शक्रेण
सहेत्यनेन मुनिपुत्रं स्वर्गे नेतुं शक्रः समागत इति ध्वनितम्  ॥  २।६४।४७
 ॥   

  

आरुह्य पुनः शक्रेण सहागत्याबभाषे इत्यन्वयः । अस्यैव प्रपञ्चः--
आश्वस्येत्यादि । अत्र वक्तुः शोकग्रस्ततया बभाषे ऽब्रवीदिति पौनरुक्त्यं न
दोषाय  ॥  २।६४।४८  ॥   

  

भवतोरिति अनेन मातापितृसेवा धर्मान्तराभावे ऽपि सैवेन्द्रसालोक्यदेति
ध्वनितम् । मूलं समीपम्  ॥  २।६४।४९  ॥   

  

वपुष्मता पुष्पकादिवत्प्रशस्ताकारेण  ॥  २।६४।५०,५१  ॥   

  

जहि प्राणैर्वियोजय  ॥  २।६४।५२  ॥   

  

यदज्ञानान्निहतो ऽतः शप्स्ये, न तु प्रत्यक्षमेव भस्मीकरोमि ।
सुदुःखमतिदारुणमिति क्रियाविशेषणे  ॥  २।६४।५३  ॥   

  

दुःखं मरणपर्यवसायि सांप्रतं वर्तते त्वन्निमित्तमिति शेषः । कालं करिष्यसि
मृत्युं प्राप्स्यसि  ॥  २।६४।५४  ॥   

  

ब्रह्महत्या तत्समं पापम्  ॥  २।६४।५५  ॥   

  

एतादृशो भावः पुत्रशोकेन मरणरूपः । यथा तत्तद्वस्तु दक्षिणां दातारं यथा सा
दक्षिणान्यतः प्राप्ता भवति तद्वत्  ॥  २।६४।५६  ॥   

  

देहं देहौ  ॥  २।६४।५७  ॥   

  

शब्दवेध्यनुकर्षिणा प्रथमं शब्दवेधिना पश्चाद्विद्धशल्यानुकर्षणमपि कृतवता
पापं मुनिकुमारवधरूपम् । तीर्थस्तु "शब्दवेध्यानुशिक्षिणा" इति पाठं शब्देन
वेद्धुं योग्यं शब्दवेध्यं तदनुशिक्षितुं शीलं यस्य तेनेत्यर्थं चाह ।
तदसमञ्जसमिति स्पष्टमेव  ॥  २।६४।५८  ॥   

  

विपाकः फलम् अपथ्यैर्व्यञ्जनैः सह भुक्ते ऽन्नरसे व्याधिर्यथोपतिष्ठते ।
"व्याधिमन्नरसो यथा" इति पाठे उपस्थापयतीति शेषः  ॥  २।६४।५९  ॥   

  

उदारस्य श्रेष्ठस्य तद्वचस्तद्वचःफलं त्रस्तो मरणभयादिति शेषः । रुदन्
जीवितं त्यक्ष्यामीति भार्यामाहेति संबन्धः  ॥  २।६४।६०  ॥   

  

चक्षुर्भ्यां न पश्यामि मुमूर्षत्वादिति भावः  ॥  २।६४।६१  ॥   

  

नहि द्रक्ष्यन्तीति इह विद्यमानान्स्वेष्टबन्धूनिति शेषः । इतः परं
त्वत्स्पर्शादिकं मे दुर्लभमिति भावः । यदि मामद्य रामः सकृदपि स्पृशेत्
अन्वारभेत्किंचिद्द्वारा वा स्पृशेत्  ॥  २।६४।६२  ॥   

  

यदि वा धनं कोशं यौवराज्यं वा लभेत तदा जीवेयम् । राघवे यन्मया कृतं
विवासनरूपं तन्मे वृत्तस्य सदृशं न  ॥  २।६४।६३  ॥   

  

अनेन रामेण यन्मयि कृतं राज्यं त्यक्त्वा मद्वचःपरिपालनरूपं तत्तस्यैव
सदृशम् ।  

अनन्वयो ऽत्रालङ्कारः । मत्सदृशो ऽन्यायकृद्रामसदृश उचितकर्ता च भुवि
नाभूदस्ति भविष्यति वान्य इत्याह दुर्वृत्तमपीति  ॥  २।६४।६४६७  ॥   

  

स्तोकमल्पं वारि आतपो यथा शुष्कं करोति । ये द्रक्ष्यन्ति न ते मनुष्याः,
किं देवांशा एव  ॥  २।६४।६८७१  ॥   

  

शुक्रं मार्गगतं यथा मौढ्यादि विहाय स्वोच्चमार्गगतं शुक्रमिवेत्यर्थ इति
तीर्थः । कतकस्तु-- "शुक्रं मार्गगतं यथा" इति पाठः,
हस्तात्पञ्जराद्वान्यदेशगतं पुनश्च मार्गं यथास्थानं गतं प्राप्तं शुक्रं
क्रीडाशुकमिवेत्यर्थ इत्याह । चित्तमोहेन दुःखातिशयप्राप्तमूर्छया
सीदतेतरामतिशयेन शीर्यतीव  ॥  २।६४।७२  ॥   

  

वेदये जानामि संयुक्तानिन्द्रियसंयुक्तान् संरक्ता भस्मतां प्राप्ता यथा
दीपस्य रश्मयो विपद्यन्ते तथेन्द्रियाणीत्यर्थः  ॥  २।६४।७३  ॥   

  

संसाधयति नाशयति  ॥  २।६४।७४७८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे चतुःषष्ठितमः सर्गः  ॥  २।६४  ॥   

  

  


