+++
title = "०६५ अन्तःपुरशोकः"
title_english = "065 Dasaratha passes away"

+++


अथेति  ॥  २।६५।१  ॥   

  

परमसङ्स्कारा व्याकरणादिशिक्षावन्तः परमालङ्कारा वा । मागधा
वंशावलीकीर्तकाः । "मङ्गलाः" इति पाठे ऽपि मङ्गलपाठकास्त एव उत्तमश्रुता
उत्तमं श्रुतं वंशपरम्पराश्रवणमेषां ते मागधाः । श्रुतिशीला
गायकास्तन्त्रीनादविभाजनशीला गायकाः पृथक्पृथङ् निगदन्तः
स्वस्वमार्गानुसारेणेति शेषः  ॥  २।६५।२  ॥   

  

उदात्तमुचैःस्वरेणाभिहिता आशिषो यैस्तेषां प्रासादानामाभोगेषु मध्येषु
विस्तीर्णः प्रतिध्वनिनेति शेषः  ॥  २।६५।३  ॥   

  

पाणिवादकाः पाणिवादनशीलाः अपदानानि राज्ञां वृत्ताद्भुतकर्माण्युदाहृत्य
तदनुगतं पाणिवादान्यवादयन्  ॥  २।६५।४  ॥   

  

सस्वनुः फणादित्वात्पक्षे एत्वाभ्यासलोपाभावः । ये राजकुलगोचरा
राजकुलवासयोग्या ये शुकादयः  ॥  २।६५।५  ॥   

  

तैः पूर्वश्लोकोक्तैः शुकादिभिर्व्याहृताः पुण्यशब्दाः काशीगङ्गादिरूपाः
गाथानां केवलगायकानामाशीर्गेयमाशीर्वादप्रधानं गानं यद्वा गाथा राज्ञां
चरित्रादिप्रतिपादिकास्तासामाशीर्वादघटितं गानमित्यर्थः  ॥  २।६५।६  ॥   

  

पर्युपस्थानं परिचर्या स्त्रीभिर्वर्षवरैः षण्ढैश्च भूयिष्ठाः । "षण्ढो
वर्षवरस्तुल्यौ" । परिचारका इति शेषः  ॥  २।६५।७  ॥   

  

स्नानशिक्षाज्ञाः स्नानविधिज्ञाः यद्वारुणोदयात्पूर्वमेवोषसि स्नानार्थं
जलाद्यानेतव्यमिति शिक्षाज्ञाः  ॥  २।६५।८  ॥   

  

मङ्गलालम्भनीयानि मङ्गलार्थमालम्भनीयानि स्पर्शनीयानि गवादीनि । "आलम्भः
स्पर्शहिंसयोः" । प्रशानीयानि गङ्गोदकादीनि । दन्तधावनानन्तरं गण्डूषत्वेन
प्राशनीयानि यानि नारीकेलोदकजीरकोदकानि च उपस्करा दर्पणवस्त्राभरणादयः
कुमारीबहुलाः कुमार्यो बहुला यासु ताः स्त्रियो वरनार्यः  ॥  २।६५।९  ॥   

  

आभिहारिकं प्रातःसमये राज्ञो यदभिहर्तव्यं मङ्गलार्थमानेतव्यम्, तत्सर्वं
सर्वलक्षणयुक्तं सर्वं विधिवदर्चितं यथायोग्यं बहूकृतं सुगुणं च
तल्लक्ष्मीवच्च  ॥  २।६५।१०  ॥   

  

परिसमुत्सुकं राजदर्शनं प्रतीति शेषः तस्थौ ततो
ऽनुपसंप्राप्तमप्राप्तराजदर्शनमत एव किंस्विदित्युपशङ्कितमभूत्  ॥  २।६५।११
 ॥   

  

शयनं प्रति अनन्तरा आसन्नाः कौसल्यादिव्यतिरिक्ताः
प्रत्यबोधयन्प्रतिबोधनोचितमृदुविनीतवचनैः स्पर्शैश्च  ॥  २।६५।१२  ॥   

  

उचितवृत्ताः स्पर्शनादिव्यापारोचिताः किंचिदपि जीवच्चेष्टादि  ॥  २।६५।१३
 ॥   

  

स्वप्नशीलज्ञाः स्वप्नप्रभावज्ञाः सञ्चलनादिषु हृदयकरमूलनाडिषु चेष्टां
नोपलेभिरे ततो वेपथुयुक्ताः राज्ञः प्राणेषु शङ्किता आसन्  ॥  २।६५।१४  ॥   

  

प्रतिस्रोति इति । स्रोतोभिमुखस्थितवेतसादितृणाग्राणां सदृशं कम्पं
सञ्चकाशिरे प्रकाशितवत्यः प्राप्ता इति यावत् । सन्देहमानानां सन्दिहानानां
यदाशङ्कितं पापं मरणपूर्वं राज्ञेति शेषः । तस्य निश्चयो जज्ञे जातः  ॥ 
२।६५।१५ ॥   

  

यथाकालसमन्विते मृते इव, यद्वा यथाकालसमन्विते बह्वीषु रात्रिषु दुःखतो
जागरणादयथाकाले प्रत्युषसि निद्रया समन्विते इत्यर्थः  ॥  २।६५।१६  ॥   

  

शोकेन सन्नोपहता संनता सुप्तिवशसङ्कुचितहस्तपादादिकरणा । कौसल्येति
अत्रसुप्तेति  

शेषः  ॥  २।६५।१७  ॥   

  

न विभ्राजते न विशेषेण भ्राजते । तत्र हेतुः-- शोकेत्यादि  ॥  २।६५।१८  ॥   

  

ते उभे देव्यौ प्रश्वासादिना सुप्ते दृष्ट्वा नृपं च तं सुप्तमेव सन्तं
तदवस्थायामेवोद्गतप्राणं लक्षणतो दृष्ट्वा सर्वमेवान्तःपुरमुद्गतप्राणं
तत्कल्पमदृश्यत । "अमन्यत" इति पाठे ऽन्तःपुरं कर्तृ
नृपमुद्गतप्राणममन्यतेत्यर्थः । तीर्थस्तु
अदृश्यतेत्येतत्परस्परमपश्यदित्यर्थ व्याचष्टे  ॥  २।६५।१९  ॥   

  

स्थानाद्वासस्थानात्प्रच्युतो यूथपो महागजो यासां ताः करेणव इव
प्रचुक्रुशुरित्यन्वयः  ॥  २।६५।२०,२१  ॥   

  

हा भर्तेति । हा भर्तरितीत्यर्थः  ॥  २।६५।२२  ॥   

  

अयोध्याजनपदवाची कोशलशब्दस्तालव्यमध्यः कौसल्यापितृदेशवाची तु दन्त्यमध्यः
 ॥  २।६५।२३  ॥   

  

शान्तगुणे उपशान्तजीवनधर्मे  ॥  २।६५।२४,२५  ॥   

  

ताभिः कैकेयीप्रभृतिभिः पश्चादन्तःपुरं प्रविष्टाभिः स्वनादेन
प्रथमप्रविष्टानां स्त्रीणां बलवान्नादो ऽनुद्रुतो युक्तः अभूदिति शेषः,
येनानुद्रवणेन स्फीतीकृतो वर्धितः स नादो भूयो ऽधिकं तद्गेहं
समनादयद्व्याप्तवान् । तीर्थस्तु-- "येन स्थिरीकृतं भूयः" इति पठित्वा येन
नादेन स्थिरीकृतं मुखरितं तद्गृहं कर्तृ भूयो ऽत्यर्थं
समनादयदनददित्यर्थमाह  ॥  २।६५।२६  ॥   

  

पर्युत्सुकजनाकुलं पूर्ववृत्तान्तज्ञानाय पर्युत्सुकजननिबिडम्  ॥  २।६५।२७
 ॥   

  

दिष्टान्तं कालधर्ममुपेयुषः प्राप्तस्य सद्म
परित्रस्तसंभ्रान्तत्वादिगुणविशिष्टं बभूव  ॥  २।६५।२८  ॥   

  

अतीतं मृतं पत्नयः पत्न्यः बाहु प्रगृह्याभिहृत्य अनाथवदनाथार्हम्  ॥ 
२।६५।२९ ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे पञ्चषष्टितमः सर्गः  ॥  २।६५  ॥   

  

  


