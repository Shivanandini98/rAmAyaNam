+++
title = "०६३ दशरथेन पूर्वकृतबालवधकथनम्"
title_english = "063 Dasaratha narrates his sin to Kausalya"

+++


प्रतिबुद्धे इति  ॥  २।६३।१  ॥   

  

वासवोपमं तं दशरथम् उपसर्गं उपप्लवः शोक इति यावत् । आसुरं तमो ऽसुरस्य
राहोः संबन्धि तम आवरणशक्तिर्यथा सूर्यमावृणोति तद्वत्  ॥  २।६३।२  ॥   

  

आत्मनो दुष्कृतं स्मृत्वासितापाङ्गीं विवक्षुरभवत्  ॥  २।६३।३  ॥   

  

षष्ठीं रजनीम् । प्राप्येति शेषः  ॥  २।६३।४,५  ॥   

  

तदेव लभते तल्लभत एवेति च  ॥  २।६३।६  ॥   

  

अर्थानामैहिकानां कर्मणां पारलौकिकानामारम्भ आरम्भकाले फलं प्रति यो
गुरुलाघवं गौरवं लाघवं च दोषं वा गुणं वा न जानाति केनचिदल्पेन इत्यादिना
महदनिष्टं केनचिन्महतापि यागादिनाल्पफलं तथेदं कर्माल्पदोषं बहुगुणमिदं च
बहुदोषमल्पगुणमित्येवं न जानाति स बाल इत्युच्यते न स्तनन्धयः  ॥  २।६३।७
 ॥   

  

छित्त्वा पलाशोपरोधनिवृत्त्यर्थमिति शेषः । पुष्पं दृष्ट्वा पुष्पमहत्त्वं
दृष्ट्वा फलमहत्त्वमनुमायेत्यर्थः । गृध्नुर्लिप्सुः शोचति
स्वतर्कितफलाभावात्  ॥  २।६३।८  ॥   

  

दृष्टान्तं दार्ष्ठान्तिके योजयति-- अविज्ञायेति । फलं क्रियमाणकर्मणो भावि
फलमविज्ञायाविचार्य कर्म त्वेव कर्मैव तु लौकिकं वैदिकं
वानुधावत्यनुतिष्ठति शोचेत् तप्येदित्यर्थः  ॥  २।६३।९  ॥   

  

अस्तु प्रकृते किं तत्राह सो ऽहमिति । फलागमे रामकृतस्वोत्तरक्रियया
लभ्यपारलौकिकफलप्राप्तिसमये रामाभिषेकजसुखप्राप्तिसमये वा  ॥  २।६३।१०  ॥   

  

यदाचरतीत्याद्युक्तिविषयमाह लब्धेति । कुमारो ऽजकुमारः शब्दवेधीति लब्धः
शब्दो येन तादृशेन मया शब्दवेधीत्येवं लब्धकीर्तिनेति यावत् । कुमारेम
जीवत्पितृकेण इदं वक्ष्यमाणम्  ॥  २।६३।११  ॥   

  

तदिदं तत्फलमिदं दुःखम् । अज्ञानकृतकर्मणा कथमेवं फलं तत्राह-- संमोहादिति
।  

अज्ञानेनापि भक्षितं विषं यथा बालमपि हन्ति तद्वदित्यर्थः  ॥  २।६३।१२ ॥   

  

शब्दवेध्यं शब्दवेधित्वमित्यर्थे आर्षम् । इदं फलमेवं दुष्टफलमिति
मयाप्यविज्ञातम् । अयं भावः यथान्यः प्राकृतः पुरुषः पलाशैः
पलाशपुष्पैर्मोहितस्तत्फलं न जानाति, तथाहमपि शब्दवेधित्वं लोकपूज्यं
ज्ञात्वा तत्फलमेवं क्रूरमिति न ज्ञातवानिति । कतकस्तु-- यथा
पलाशपुष्पैरन्यो मोहितो भवति, तथाहं कैकेयीवाक्यैरिति शेषः ।
अथाज्ञानकृतस्यापि विषपानवदावश्यकं फलमित्युपसंहरति-- एवमिति ।
शब्दवेधित्वरूपं सामर्थ्यं प्राप्य यत्कर्माविज्ञातं सत्कृतं तस्य कर्मण
इदं फलं कैकयीवाक्यकृतो मोह इत्यर्थ इत्याह  ॥  २।६३।१३  ॥   

  

तादृशदुष्कर्मप्राप्तिः कदेत्यत्राह-- देवीति  ॥  २।६३।१४  ॥   

  

प्रावृषं वर्णयति-- अपास्येति । भौमान्रसानपास्य निरस्य शोषयित्वेति यावत्
। तेनैव हेतुनाजगत्तप्त्वा परेताचरितामतएव भीमां दिशं दक्षिणां दिशमाचरते
गच्छति । "आविशते" इति पाठान्तरम् । "उपास्य" इति पाठे ऽपि
सेवित्वेत्यर्थद्वारा शोषयित्वेत्यत्रैव पर्यवसानं बोध्यम्  ॥  २।६३।१५  ॥   

  

सारङ्गा हरिणाश्चातका वा  ॥  २।६३।१६  ॥   

  

क्लिन्नाः पक्षोत्तराः पक्षोपरिभागा येषाम् अत एव
कृच्छ्रात्कृच्छ्राद्याचरणनिमित्तं स्नाता इव वृष्टियुक्तवातेन
कम्पिताग्रान्  ॥  २।६३।१७  ॥   

  

पतमानेन पतता मत्ताः सारङ्गा यस्मिंस्तादृशो ऽचलस्तोयराशिरिवाबभौ  ॥ 
२।६३।१८  ॥   

  

गिरिधातुभ्यो धातुरूपहेतुभ्यः क्वचित्पाण्डुरधातुसंयोगात्पाण्डुराणि
क्वचिदरुणधातुसंयोगादरुणानि क्वचित्सभस्मानि,
भस्मसंबन्धाद्भुजङ्गवत्कुटिलानीति शेषः  ॥  २।६३।१९  ॥   

  

व्यायामो मृगयाविहारः  ॥  २।६३।२०  ॥   

  

जिघांसुरन्वगामित्यन्वयः  ॥  २।६३।२१  ॥   

  

पूर्यतः शत्रन्तत्वमार्षम्  ॥  २।६३।२२  ॥   

  

शब्दं प्रति शब्दं लक्ष्यं कृत्वा, यद्वा शब्दावगतवेध्यं प्रति
गजप्रेप्सुर्गजरूपं वध्यं प्राप्तुमिच्छुः । तज्जिघांसया
शरमुद्धृत्याभिलक्ष्य संमुखमपातयम्  ॥  २।६३।२३  ॥   

  

यत्र निशितं बाणममुञ्चं तत्र वनौकस आरण्यकमनुष्वस्य बाणाभिहतमर्मणस्तोये
पततो हा हेति व्यक्ता वागुषसि प्रादुरासीत् तत्र भूमौ तस्मिन्निपतिते सति
मानुषी वागभूत्  ॥  २।६३।२४,२५  ॥   

  

तामेव वाणीमाह-- कथमित्यादि । अस्मद्विधे तपस्विन्यजातशत्रौ प्रविविक्तां
निर्जनां रात्रावपररात्रे उदाहार इत्यत्र दीर्घ आर्षः  ॥  २।६३।२६  ॥   

  

न्यस्तदण्डस्य त्यक्तपरपीडस्य  ॥  २।६३।२७  ॥   

  

जटाभारेत्यादिना हन्तुरपि लाभाभावः सूचितः  ॥  २।६३।२८  ॥   

  

मम वधेन कः पुमानर्थी मनुष्यमांसेन न कस्यापि प्रयोजनमिति व्यर्थ एव मद्वध
इति भावः । परलोकनाशकत्वात्केवलानर्थसंहितमिह लोके च फलरहितम्  ॥  २।६३।२९
 ॥   

  

क्वचिदिहलोके परत्र वा यथा गुरुतल्पगं न साधु मन्यन्त एवमेनं न मन्येत को
ऽपीत्यर्थः । आत्मन इमं जीवितक्षयं नानुशोचामि  ॥  २।६३।३०,३१  ॥   

  

एकेनेषुणा वृद्धौ हतौ, अहं च हतः मद्वधेन तयोर्वधस्य सिद्धत्वादित्याशयः  ॥ 
२।६३।३२  ॥   

  

अकृतात्मना ऽजितेन्द्रियेण धर्मानुकाङ्क्षिणो धर्मप्रतीक्षाशीलस्य मम
कराभ्यामित्यन्वयः  ॥  २।६३।३३  ॥   

  

करुणं करुणाजनकं वचः श्रुत्वा विलपतः । "लालप्यतः" इति पाठे तु यङन्ताच्छता
आर्षः  ॥  २।६३।३४,३५  ॥   

  

प्रविद्धं ध्वस्तं पर्यस्तं वा  ॥  २।६३।३६  ॥   

  

त्रस्तं नेत्राभ्यामुद्वीक्ष्या  ॥  २।६३।३७३९  ॥   

  

जनयिता पिता नूनं निश्चयेन मत्प्रतीक्षौ  ॥  २।६३।४०  ॥   

  

कृतामासां पुत्रो जलमानेष्यतीत्येवंरूपां ममागमनात्तृष्णां पिपासां च चिरं
धारयिष्यतः तपसः श्रुतस्य वेत्यत्र मामकस्य पित्र्यस्य चेति शेषः । फलयोगः
फलसंबन्धो नास्ति  ॥  २।६३।४१  ॥   

  

अपरिक्रमः सञ्चाराक्षमो ऽन्धत्वात्  ॥  २।६३।४२  ॥   

  

अशक्तिर्वृद्धत्वात् वातादिना भिद्यमानं नगं वृक्षमन्यो नग इव मां
त्रातुमशक्तः त्वमेव मे पितुराचक्ष्व  ॥  २।६३।४३  ॥   

  

एधितो वर्धितो वह्निर्वनमिव त्वां न दहेत् मा दहत्वित्यर्थः । एकपदी
सूक्ष्ममार्गः यतो यया एकपद्या मे पितुराश्रमः प्राप्यते सेयमेकपदी  ॥ 
२।६३।४४  ॥   

  

तया गत्वा तथा प्रसादय यथा त्वां न शपेत् मां विशल्यं कुरु ते शरो मे मर्म
रुणद्धि पीडयति । मृदु सिकताप्रायम् सोत्सेधमुच्छ्रायवत्तीरम् अम्बुरयो
नदीवेग इव  ॥  २।६३।४५४७  ॥   

  

मम चिन्तां लक्षयामासेत्यन्वयः । एवं चिन्तया शल्यं नोद्धरतीति ज्ञातवान्
परमार्थः शास्त्रतत्त्वम् । "परमार्तवत्" इति पाठे परमार्तः सन्नित्यर्थः
 ॥  २।६३।४८  ॥   

  

क्षयं शक्तिक्षयं गतः प्राप्तः विवृत्ताङ्गः परावृत्तनेत्रः अचेष्टमानो
हस्तपादादिचेष्टारहितः धैर्येण शोकं संस्तभ्याहं स्तिरचिन्तो भवामि मम
चित्ते मोहो नास्तीत्यर्थः अतो यद्वदामि तच्छृण्वित्यर्थः । शोकं
ब्रह्महत्याप्तिजं संस्तभ्य त्यक्त्वा अधुना स्थिरचित्तो भवेति पाठान्तरे
ऽर्थः  ॥  २।६३।४९  ॥   

  

अतो ब्रह्महत्याकृतं तापं भयम् अर्धचादिस्तापशब्दः  ॥  २।६३।५०  ॥   

  

वैश्येन शूद्रायां जातः करणः इतीव इत्येवंजातीयकम्  ॥  २।६३।५१  ॥   

  

आताम्यमानस्य ताम्यतः व्यथया सङ्कुचिताङ्गस्येति यावत् । उद्धरम् अडभाव
आर्षः । सन्त्रस्तः प्राणहरत्वात् तपोधनस्तत्कुमारः  ॥  २।६३।५२  ॥   

  

कृच्छं मर्मव्रणं प्राप्य विलप्य च सन्ततमुछ्वसन्तं सरयूतीरे मृत्वा शयानं
वीक्ष्याहं भृशं विषण्णो ऽभवमिति कौसल्यां प्रत्युक्तानुवादः  ॥  २।६३।५३
 ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे त्रिषष्टितमः सर्गः  ॥  २।६३  ॥   

  

  


