+++
title = "०११ कैकेय्याः वरयाचना"
title_english = "011 Kaikeyi s evil boons"

+++


तमिति  ॥  २।११।१  ॥   

  

विप्रकृता प्रियया पराभूता । अवमानः शब्देन तिरस्कारः । मे ममाभिप्रायो
ऽभिप्रार्थनीयो ऽस्ति त्वदेकसंपाद्यस्तं त्वया कृतं संपादितमिच्छामि  ॥ 
२।११।२  ॥   

  

यदि त्वं कर्तुमिच्छसि मदभिप्रेतं तदा तद्विषयावश्यकर्तव्यतारूपां
प्रतिज्ञां प्रतिजानीष्व कुरु । अथानन्तरं मयाभिप्रेतं स्वप्रार्थितं यथा
यत्प्रकारवत्तथा वक्ष्यामीत्यर्थः  ॥  २।११।३  ॥   

  

आज्ञाकारिणि मयि शपथाकाङ्क्षा वृथेत्युत्स्मयः । मूर्धजेषु संगृह्य शिरो
ऽङ्के कृत्वेति यावत्  ॥  २।११।४  ॥   

  

स्त्रीणां मध्ये त्वत्तः पुंसां मध्ये रामादन्य इति योज्यम्, यद्वा
रामादन्यस्त्वत्तो ऽधिकः प्रियतरो नेत्यर्थः । रामे ऽस्या द्वेषमजानत
एवमुक्तिः राम एव त्वत्तो ऽधिकः प्रिय इत्याशयः  ॥  २।११।५  ॥   

  

तदाह तेनेति । त्वत्तो ऽपि प्रियतरेणेत्यर्थः । अत एव मुख्येन
अजय्येनारीणामशक्यजयेन जीवनार्हेण मज्जीवनसाधनीभूतेन अनेन परमप्रियत्वं
दर्शयति शपे शपथेन त्वदभिप्रेतकर्तव्यताविषयं स्वाभिप्रायं ज्ञापये ते
तुभ्याम्  ॥  २।११।६  ॥   

  

भाव्यर्थं सूचयन्परमप्रियत्वमेव दर्शयति यमिति । अनेन
तद्विषयकदुष्टप्रार्थना न कार्येति सूचयति । वचनक्रियां त्वद्वचनकरणं प्रति
 ॥  २।११।७  ॥   

  

आत्मना स्वेनान्यैरात्मजैः पुत्रैरपि यं वृणे ऽसमं जाने सर्वतो ऽधिकं
प्रियं जाने इति यावत्  ॥  २।११।८  ॥   

  

"यन्मनसा ध्यायति तद्वाचा वदति" इत्युक्तेर्वागिव हृदयमपि
त्वद्वचनानुष्ठानप्रवणमनुमृश्य विचार्य स्वाभीष्टकथनेन
मामस्माद्दुःखादुद्धर । एतद्रामस्य प्रियतमत्वं समीक्ष्य यत्साधु मन्यसे
तद्ब्रूहि त्वमेव युक्तं विचार्य वद मम तु त्वद्वचनमात्रं
कर्तव्यमेवेत्याशयः  ॥  २।११।९  ॥   

  

अत्र शङ्का न कार्येत्याह बलमिति । बलं मत्प्रेमरूपं तथा त्वयि मे
प्रेमास्ति येन त्वदुक्तं न कुर्यामित्यसंभावितम् सर्वथा तव प्रीतिं
प्रीतिविषयं करिष्यामि यद्यन्यथेदं तदा मे धर्मो न फलदो भवेदिति भावः  ॥ 
२।११।१०  ॥   

  

तदर्थमनास्तस्मिन्निजाभिमते ऽर्थे मनो यस्याः सा तदभिप्रायं
स्वाभिमतार्थसंपादनाभिप्रायमागतं प्राप्तविषयं ज्ञात्वा  

निर्माध्यस्थ्यान्माध्यस्थ्याभावमवलम्ब्य ल्यब्लोपे ऽव्ययीभावात्पञ्चमी
स्वपुत्रक्षपातेनेति यावत् । हर्षाद्राज्ञः स्ववशत्वदर्शनजात् । दुर्वचं
शत्रुभिरपि वक्तुमशक्यम्  ॥  २।११।११ ॥   

  

तेन वाक्येन त्रिवाचा रामशपथपूर्वकस्ववचनक्रियावाक्येन । अभ्यागतमन्तकमिव
घोरं राज्ञः प्राणहरं तमात्मनो ऽभिप्रायं व्याजहार व्याहर्तुं निश्चितवती
 ॥  २।११।१२  ॥   

  

राजप्रतिज्ञाया दुष्करार्थविषयत्वेन वैपरीत्यमाशङ्य तां
प्रतिज्ञामशेषसाक्षीकरणेन स्थिरयति यथाक्रमेणेति ।
अतिप्रियपुत्रसुकृतादिक्रमेण शपसि शपथं करोषि तत्पूर्वकं वरं च मम ददासि
दातुं निश्चितवानसि तत्तव वाक्यम्  ॥  २।११।१३  ॥   

  

जगत्परोक्षस्वर्गादिभुवनदेवता । पृथिवी प्रत्यक्षभुवनदेवता  ॥  २।११।१४,१५
 ॥   

  

सर्वे दैवता देवाः "दैवतानि वा पुंसि" इति कोशः  ॥  २।११।१६  ॥   

  

परिगृह्य परिवर्तनान्निवर्त्य अभिशस्य सत्यसंध इत्यादिना स्वकार्यस्थैर्याय
स्तुत्वा च  ॥  २।११।१७  ॥   

  

तद्वाक्यमाह स्मरेत्यादि । तत्र रात्रियुद्धे शत्रुः शम्बरस्तव जीवितमन्तरा
प्राणं विना त्वां च्यावयत्प्रच्युतवीर्यमकरोत् । अडभाव आर्षः  ॥  २।११।१८
 ॥   

  

जाग्रत्या मया मद्यतस्त्वं समभिरक्षितस्ततः स्वजीवनाय यतमानाया मम भवान्वरौ
प्रददौ  ॥  २।११।१९  ॥   

  

तौ वरौ तवैव सकाशे निक्षेपभूतौ त्वय्येव स्थापिताविदानीं त्वया दत्तौ
स्वीकर्तुं मृगयाम्यन्वेषयामि  ॥  २।११।२०  ॥   

  

धर्मेण प्रतिश्रुत्य धर्मशपथपूर्वकं दानप्रतिज्ञां कृत्वा  ॥  २।११।२१  ॥   

  

कैकेय्या स्वसौन्दर्यनिमित्तकाममोहेन स्ववशे कृतो राजा वाङ्मात्रेण  

पूर्वकालिकवरदानप्रतिवचनमात्रेण स्वविनाशाय मृग इव तत्प्रतिवचनदानरूपं पाशं
प्रचस्कन्द प्रगतवान् । प्रकृत्यादित्वात्प्रातिपदिकार्थे ऽपि तृतीया
वाङ्मात्रेणेति  ॥  २।११।२२,२३  ॥   

  

वक्ष्यामि मम दातव्यौ वराविमाविति विभज्य वक्ष्यामि । तद्वच आह अभिषेकेति
 ॥  २।११।२४  ॥   

  

यः कल्पितो ऽनेनेति योजना  ॥  २।११।२५२७  ॥   

  

दत्तमेव वृणे न त्वपूर्वम् न द्युत्तमर्णेनाधमर्णात्स्वार्थग्रहणे तस्य
पीडा भवतीति न कश्चिद्दोषः । अद्य चैवेत्यनेन कालविलम्बो निराकृतः  ॥ 
२।११।२८  ॥   

  

सत्यसङ्गरः सत्यवचाः संपूर्वाद्गिरतेः कथनार्थात्कर्मण्यप् । तेनैव हेतुना
कुलादिकं रक्ष जन्मात्र भावि । तदेवाह परत्रेति  ॥  २।११।२९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे एकादशः सर्गः  ॥  २।११  ॥   

  

  


