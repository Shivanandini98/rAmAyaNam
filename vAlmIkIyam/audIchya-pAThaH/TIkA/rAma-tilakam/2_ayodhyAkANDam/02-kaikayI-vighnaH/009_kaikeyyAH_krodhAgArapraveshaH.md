+++
title = "००९ कैकेय्याः क्रोधागारप्रवेशः"
title_english = "009 Manthara s success in poisoning Kaikeyi s mind"

+++


एवं त्रिवारोपदेशेन दुष्टे ऽसत्य एवार्थे
उपादेयत्वसत्यत्वनिश्चयात्स्वकार्याय देवैश्च
क्षुभितचित्तायास्तदुपायप्रभमाह एवमिति  ॥  २।९।१  ॥   

  

प्रस्थापयामि प्रस्थापनोद्यमं करोमि । एवमभिषेचये इत्यपि  ॥  २।९।२  ॥   

  

अथ तदुपायं पृच्छति इदं त्विति । उत्तरार्धार्थं केनोपायेन साधये इदमिदानीं
संपश्य विचारय उत्साहमात्रेण नेदं साध्यमिति भावः  ॥  २।९।३  ॥   

  

रामार्थं लोकदृष्ट्या रामहितमभिषेकरूपमर्थम्  ॥  २।९।४  ॥   

  

त्वं प्रपश्य मत्सामर्थ्यमिति शेषः । "प्रवक्ष्यामि" इति पाठान्तरम् ।
श्रूयताम् मद्वच इति शेषः । चस्त्वर्थे । केवलं भरतो न तु राम इत्यर्थः ।
यद्वाहं वक्ष्याम्येवोपायं त्वमपि प्रपश्य विचारय  ॥  २।९।५  ॥   

  

ननु मम न प्रतिभाति तदुपाय इति तत्राह किं नेति । स्मृत्वा वा संमतये
मन्मुखाच्छ्रवणाय निगूहसे । यद्यत आत्मार्थमात्मप्रयोजनोपायमुच्यमानम् ।
वर्तमानसामीप्ये लट् । त्वयानेकश उक्तमपि मत्तः श्रोतुमिच्छसि  ॥  २।९।६
 ॥   

  

छन्द इच्छा । विधीयतां क्रियताम् । विमृश्योक्तं चेत्क्रियताम्  ॥  २।९।७
 ॥   

  

श्रवणे ऽनुष्ठाने चोत्साहं दर्शयति उत्थायेत्यादि  ॥  २।९।८१०  ॥   

  

देवासुरे देवासुरसंबन्धिनि उपादाय गृहीत्वा । साह्यं सहायत्वम्  ॥  २।९।११
 ॥   

  

दक्षिणां दिशमास्थाय स्थितान्दण्डकाञ्जनपदान्प्रति तत्संबन्दि वैजयन्तमिति
पुरं ख्यातं यत्र तिमिध्वजो नाम राजाभवत्  ॥  २।९।१२  ॥   

  

स एव लोके शम्बर इति ख्यातः । देवसंघैः सहितस्य शक्रस्य  ॥  २।९।१३  ॥   

  

क्षतैरस्त्रशस्त्रवेधैर्विक्षतान्विशेषेण विद्धान् रात्रौ
प्रसुप्तान्दिनकृतयुद्धश्रान्त्या । अपास्यास्तरणादाकृष्य  ॥  २।९।१४  ॥   

  

तत्र तद्रात्र्यां शकलीकृतः सर्वाङ्गेषु विक्षतः  ॥  २।९।१५  ॥   

  

त्वया सारथ्यं कुर्वाणयापवाह्य संग्रामादन्यत्र नीत्वा तत्रापि
तादृशापत्काले ऽपि शस्त्रैर्विक्षतो ऽत एव नष्टचेतनो मूर्च्छितस्ते
पतिस्त्वया रक्षित इत्यन्वयः । केचित्तु संग्रामादपवाह्य मूर्च्छितस्ते
पतिस्त्वया रक्षितः, तत्रापि दूरपातिभिरसुरीयैः शस्त्रैर्विक्षतस्ततो
ऽप्यन्यत्रापावह्य रक्षितः एवं द्विःप्राणरक्षणतोषेण वरद्वयदानमित्याहुः  ॥ 
२।९।१६  ॥   

  

तेन राज्ञा । यद्यदेच्छेयं भर्तस्तदा वरं गृह्णीयां तु इत्यन्वयः  ॥  २।९।१७
 ॥   

  

तदा महात्मना राज्ञा तथेत्युक्तम् । अनभिज्ञा अस्याः कथाया इति शेषः  ॥ 
२।९।१८  ॥   

  

निगृह्य भर्तारं वरबलेन निगृह्याभिषेकसंभारान्निवर्तय अभिषेकरूपफलादिति
शेषः  ॥  २।९।१९  ॥   

  

निवृत्तिप्रकारमाह ताविति । तेन च दाने ऽनुमते ताभ्यां क्रमेण
भरताभिषेचनरामप्रव्राजने वृण्विति शेषः  ॥  २।९।२०  ॥   

  

चतुर्दशसंख्याफलमाह चतुर्दशेति । प्रजानां भावे ऽन्तःकरणे गतः प्राप्तः
स्नेहो यस्य तादृशस्ते पुत्र स्थिरो राज्ये भविष्यति  ॥  २।९।२१  ॥   

  

वरदानप्रवर्तनोपायमाह क्रोधागारमिति । क्रोधवतीनां शयनस्थानं क्रोधागारम् ।
क्रुद्धेव इवशब्द एवार्थे । क्रुद्धैव सत्युक्तं क्रोधहेतुं शतशो ऽन्यथा
तत्सान्त्वने ऽप्यविस्मरन्ती । तदेव विवृणोति शेष्वेति । अनास्तृतायां भूमौ
शेष्वेत्यर्थः । मलिनवासिनी मलिनवस्त्रधरा सती  ॥  २।९।२२  ॥   

  

रुदन्तीत्यस्य भवेति शेषः । तं दुष्ट्वेति पूर्वार्धान्वयि  ॥  २।९।२३  ॥   

  

एवं सति सर्वथा कार्यसिद्धिर्भवत्येवेत्याह दयितेति । त्वत्कृते
त्वत्प्रीणननिमित्तम्  ॥  २।९।२४,२५  ॥   

  

ननूक्तमपि वाक्यं राजा चेन्न शृणुयात्तदा महती हानिः स्यात्तत्राह नहीति ।
स्वसौभाग्यवैभवविस्मरणमूलिका ते एषा मदाशङ्केति भावः  ॥  २।९।२६  ॥   

  

वरदानातिरिक्तमनुनयं मा स्वीकुर्वित्याह मणीत्यादि  ॥  २।९।२७  ॥   

  

सर्वानुनयानङ्गीकारे तर्हि दासेन मया किं कर्तव्यमिति राजप्रभ
उत्तरमुपदिशति याविति । सो ऽर्थो रामविवासनभरताभिषेकरूपो ऽर्थः । त्वा
त्वामित्यर्थः । "मात्वा" इति पाठे मातिक्रमेत् तमर्थं मा विस्मरेत्यर्थः ।
"नातिक्रामेदति" इति पाठे सर्वथा सिद्ध्यत्येव राज्ञः
सत्यप्रतिज्ञत्वादित्याशय इति कतकः  ॥  २।९।२८ ॥   

  

राघवो दशरथः उत्थाप्य त्वामिति शेषः । ते तुभ्यम् । तदा त्वं महाराजं
व्यवस्थाप्य शपथैः सत्ये स्थापयित्वा  ॥  २।९।२९  ॥   

  

वरमभिनयति-- रामेति  ॥  २।९।३०  ॥   

  

सर्वथा प्रव्राजनस्यातिघोरतया लोकविरुद्धत्वं मत्वाह चतुर्दशेति । यथा
चतुर्दशवर्षं पालितः प्ररूढशाखः कृतमूलो दृढमूलो वृक्षो दुरुन्मूलो भवति,
एवं भरतस्तावता कालेन रूढो दुढराज्यः कृतमूलो
वशीकृतमूलबलश्चतुर्दशोत्तरशेषायुःकालं स्थास्यत्येव न तु पुनरागतेनापि
रामेण शक्योन्मूलनो भविष्यति । न च रामस्य राज्यप्रत्याशेति तात्पर्यम्  ॥ 
२।९।३१  ॥   

  

तं राजानम्  ॥  २।९।३२  ॥   

  

रामः अराम इति च्छेदः । अप्रियः प्रजानां भविष्यतीत्यर्थः  ॥  २।९।३३  ॥   

  

अन्तर्बहिश्च प्रकृतीनामिति शेषः । चिरसंयोगाद्भरते स्नेहानां
वृद्धिश्चिरविप्रयोगतश्च रामे स्नेहनाश इति भावः  ॥  २।९।३४  ॥   

  

कृतमूलत्वमेव विवृणोति सङ्गृहीतेति । सम्यक्पालनेनानुरञ्जितमनुष्य इत्यर्थः
। सुहृद्भिः साकं कृतमूलो भविष्यतीति पूर्वेणान्वयः । अभिषेकतो निवर्तनं
प्राप्तकालं मन्य इत्यर्थः । अभिषेकनिवर्तनस्यायमेव काल इति भावः ।
तस्माद्राजानं तदभिषेकान्निवर्तयेत्यन्वयः  ॥  २।९।३५,३६  ॥   

  

प्रतीताङ्गीकृततदर्था कैकेयी केकयराजकन्या किशोरी बालवत्सा वडवा सा यथा
स्वकिशोरार्थं उत्पथं गच्छसि कशाहस्तेनारूढापि तथेयं राजाधीनापि भरतार्थं
उन्मार्गं गतेत्यर्थः  ॥  २।९।३७  ॥   

  

परं विस्मयं प्राप्ता परमदर्शनात्यन्तविशेषदर्शनवती, यद्वा
परमत्यर्थमदर्शनाविरुद्धदर्शना मन्थरामिदमब्रवीदित्यन्वयः । अत्र कैकेयी
तन्नामिका । हे श्रेष्ठाभिधायिनि हितोपदेशकुशले इति यावत् । अत एव ते
प्रज्ञां नावजानामीत्यर्थः । "कुब्जे त्वां नाभिजानामि" इति पाठे
श्रेष्ठाभिधायिनीत्वादिविशिष्टां नाज्ञासिषमित्यर्थः  ॥  २।९।३८  ॥   

  

कुब्जानां कुब्जत्वविशिष्टराजदासीनां मध्ये बुद्धिनिश्चये
बुद्धिविषयकार्याकार्यनिश्चय उत्तमा ईदृश्य एव दास्यो राजपत्नीनामिष्टाः
सुरूपासु सापत्न्यस्फूर्तेः । श्रेष्ठत्वमभिधाय
श्रेष्ठाभिधायिनीत्वमुपपादयति-- त्वमेवेति ।  

हितैषिणीच्छापूर्वं हितवक्री  ॥  २।९।३९  ॥   

  

समवबुद्ध्येयम् त्वत्कृतबोधनाभावे इति शेषः । चिकीर्षितं रामाभिषेकाय
भरतस्य विवासनादि कैकेय्या एवं मतिकारणं क्कचित्पठ्यते " न हि तद्बुबुधे
पापं शापदोषेण मोहिता । केकयेषु हि सा बाल्ये ब्राह्मणं रूक्षरूपिणम्  ॥ 
असूयितवती बाला तेन शप्ता महात्मना । यस्मादसूयसे विप्रं त्वं रूपमददर्पिता
 ॥  तस्मादसूयां त्वमपि लोके प्राप्स्यसि कुत्सिताम् । इति शापसमाच्छन्ना
मन्थरावशमागता  ॥  इति । असूयामसूयाविषयताम् । अथ कुब्जां
कुब्जान्तरवैलक्षण्येन स्तौति-- सन्तीत्यादि । त्वद्व्यतिरिक्ता इति शेषः ।
दुःसंस्थिता दुःसंस्थावयवसंनिवेशाः अत एव परमपापिका परमपापदर्शनाः  ॥ 
२।९।४०  ॥   

  

नैवं त्वमित्याह-- त्वमिति । वातेन संनतं पद्ममिव त्वं संनतापि प्रियदर्शना
ते उरो वक्षो ऽभिनिविष्टं स्थगुना व्याप्तमत एव
यावत्स्कन्धात्स्कन्धपर्यन्तमुन्नतमुरः । "यावत्संस्थानमुन्नतम्" इति पाठे
स्तनावधि समस्थानरूपसर्वसाधारणसंस्थानं यावत्समुन्नतम् । एतेन
स्थगुमत्कुब्जत्वं प्रतिपादितम्  ॥  २।९।४१  ॥   

  

अधस्ताद्वक्षसो ऽधस्ताच्छोभननाभिमदुदरं लज्जितमिव शान्तम्, उरस उन्नितं
दृष्ट्वा लज्जितमिव कृशमित्यर्थः । प्रतिपूर्णं विस्तीर्णम्  ॥  २।९।४२  ॥   

  

हर्षातिशयाद्वर्णितमपि जघनं पुनर्वर्णयति-- जघनमिति । निर्मृष्टं
रोमादिकश्मलहीनम् । "निर्घुष्टम्" इति पाठे रशनास्थक्षुद्रघण्टाभिः
शब्दायमानम्  ॥  २।९।४३  ॥   

  

उपन्यस्ते जान्वोरिति शेषः । यद्वा लोकैः स्तुते सुन्दरत्वेन । सक्थिनी
पृष्ठफलके इति कतकः  ॥  २।९।४४  ॥   

  

"राजहंसीव राजसे" इति क्वचित्पाठः । स्थगुं स्तोतुमुत्प्रेक्षते आसन्निति
 ॥  २।९।४५  ॥   

  

यास्तास्तव हृदये निविष्टा मायास्तदेवेदं यद्दीर्घं स्थग्वित्यन्वयः ।
रथघोणं रथचक्रपिण्डिका तद्वदायतं विस्तीर्णम्  ॥  २।९।४६  ॥   

  

अतो ऽत्र मत्यादिकं वसति यत एवमतो ऽत्र मालां प्रमोक्ष्यामि । मतयो
मतिस्मृतिबुद्धयः "स्मृतिर्व्यतीतविषया मतिरागामिगोचरा ।
बुद्धिस्तात्कालिकी ज्ञेया" इति क्षत्रविद्या राजनीतिः मायाः प्रसिद्धाः
अत्र स्थगुनि हृदिस्थविकृतोन्नतमांसास्थिपिण्डे  ॥  २।९।४७  ॥   

  

जात्येनोत्तमेन सुनिष्टप्तेन संद्रुतेन सुवर्णेन निर्मितां हिरण्मयीं
मालामिति संबन्धः  ॥  २।९।४८  ॥   

  

लब्धार्था लब्धोक्तार्था अत एव प्रतीता संतुष्टा लेपयिष्यामि
उत्तमचन्दनेनेति शेषः । यद्वा जात्याद्भुतस्वस्वर्णकृतभूषणेन ते स्थगु
लेपयिष्यामि गुप्तं करिष्यामीत्यर्थः  ॥  २।९।४९।५०  ॥   

  

आह्वयमानेन स्पर्धमानेन द्विषज्जने गर्वयन्ती गर्वं कुर्वन्ती मुख्यां गतिं
श्रैष्ठ्यम्  ॥  २।९।५१५३  ॥   

  

एवं वृथावार्ताभिः कालात्ययो न कार्यं इत्याह गतेत्यादि । रामाभिषेके
वृत्ते वरग्रहणादि व्यर्थमिति भावः । राजानमनुदर्शय क्रोधागारे आत्मानमिति
शेषः  ॥  २।९।५४,५५  ॥   

  

अनेकशतसाहस्रं तावत्स्वर्णमूल्यम् वरार्हाणि बहुमूल्यानि  ॥  २।९।५६  ॥   

  

हेमोपमा स्वर्णवर्णा कैकेयी  ॥  २।९।५७  ॥   

  

इह क्रोधागारे । मदभीष्टासिद्धौ मदुपेक्षकाय राज्ञे दशरथाय मां
मृतामावेदयिष्यसि । तुर्वार्थे । राघवे वनं प्राप्ते भरतः क्षितिं
प्राप्स्यते वा न तु पक्षान्तरमस्तीति भावः  ॥  २।९।५८,५९  ॥   

  

महापराक्रमैरतिक्रूरैः । भरतस्येत्यावृत्त्या ऽहितान्वय्यपि । राममुपेत्य
तं प्राप्य । अहितम् रामविषये लोकदृष्ट्या ऽहितमिति यावत्  ॥  २।९।६०,६१
 ॥   

  

कुब्जया मुहुर्मुहुरिति वागिषुभिः पूर्वोक्तैर्वचनरूपैर्बाणैः समाहता
ताडितातिविद्धा चातिविस्मिता । राजा मामेवं प्रतारितवानितीति शेषः ।
शशंसोवाच  ॥  २।९।६२  ॥   

  

निशम्य दृष्ट्वा प्रतिवेदयिष्यसि दशरथायेति शेषः  ॥  २।९।६३  ॥   

  

नाञ्जनपानभोजनमिति समाहारद्वन्द्वः  ॥  २।९।६४  ॥   

  

अथ क्रोधागारप्रवेशान्तरम् निधाय त्यक्त्वा पुण्यक्षयाद्भूमौ पतिता  ॥ 
२।९।६५ ॥   

  

उदीर्ण उत्कटः संरम्भः कोप एव तमस्तेन वृतं व्याप्तमाननं यस्याः ।
अवमुक्तानि त्यक्तान्युत्तममाल्यभूषणानि यया सा विमना दुर्मनाः मग्नतारका
अस्तमिततारका द्यौराकाशम्  ॥  २।९।६६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे नवमः सर्गः  ॥  २।९  ॥   

  

  


