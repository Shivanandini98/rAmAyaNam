+++
title = "००१ रामगुणवर्णनम्"
title_english = "001 Rama The Hero"

+++


तिलकटीका ।  

अयोध्याख्ये तु गुर्वर्थे त्यक्त्वा राज्यं गिरौ वसन् ।  

पादुके भरतायादात्स रामः शरणं मम  ॥   

अथ रामस्य राज्याभिषेकार्हगुणान्प्रतिपादयितुं राज्याभिषेकादि च
प्रतिपादयितुमेतदारम्भः । मातुलकुलं मातुलगृहम् अनघः सोदरस्य लक्ष्मणस्य
बलवद्रामाश्रयप्रयुक्तेर्ष्यारहितः नित्यशत्रवः कामादयस्तद्धन्ता नीतः अनेन
विना मातुलगृहभुज्यमानसुखमसत्कल्पमिति धिया नीत इत्यर्थः । प्रीत्या
भरतविषयश्नेहेन पुरस्कृतो युक्तः तेन भरतनिर्बन्धेन गमनशङ्कावारिता । किं च
भरतेन प्रीत्या पुरस्कृतो ऽग्रेसरः कृतः तेन परस्परानुरागसूचनम्  ॥  २।१।१
 ॥   

  

भरतस्तत्र मातुलकुले विशिष्टवस्त्राभरणभोजनादिरूपसत्कारेण सत्कृतः
पुत्रस्नेहेन पुत्रादप्यधिकस्नेहेनेत्यर्थ इत्येके  ॥  २।१।२  ॥   

  

तत्रापि तादृशसत्कारवत्यपि मातुलगृहे कामतः कामैरभिमतविषयैः
सार्वविभक्तिकस्तसिः । तर्प्यमाणौ अनेन सार्वदिकी विषयसुखानिवृत्तिर्बोधिता
। वृद्धम् । अनेन शुश्रूषाकालात्ययेन धर्मलोपभयात्पितृस्मरणमिति सूचितम् ।
स्मरतामस्मरताम् । अडभाव आर्षः  ॥  २।१।३  ॥   

  

प्रोषितौ विदेशगतौ  ॥  २।१।४  ॥   

  

विनिर्वृत्ता विनिर्गताः अनेन राज्ञो विष्णुरूपकध्वनिः  ॥  २।१।५  ॥   

  

तत्रापि रामस्यात्यन्ताभिमतत्वमुत्कर्षं चाह तेषामिति । तेषामपि मध्ये पितू
रामो रतिकरो बभूव । भूतानां प्राणिनां मध्ये स्वयंभूश्चतुर्मुख इव
गुणवत्तरश्च बभूव  ॥  २।१।६  ॥   

  

गुणवत्तरत्वे हेतुः स हीति । उदीर्णस्य दृप्तस्य । अर्थितः प्रार्थितः
जज्ञे आविर्भूतः  ॥  २।१।७  ॥   

  

देवानां वरेणेति वज्रपाणिविशेषणम् । वज्रपाणिना प्रार्थितेन देवानां वरेण
वामनेनादितिरिवेत्यर्थ इत्यन्ये  ॥  २।१।८  ॥   

  

गुणवत्तर इत्युक्तगुणानेवाह स हीति । रूपं लावण्यं सौन्दर्यं च असूया
गुणेषु दोषत्वाविष्करणं तद्रहितः । भूमावनुपमः उक्तगुणविषये सूनुः
कौसल्याया इति शेषः । दशरथोपमत्वं वक्ष्यमाणगुणैर्बोध्यम्  ॥  २।१।९  ॥   

  

मृदुपूर्वं मृदूक्तिपूर्वम् स्वजनेन परुषमुच्यमानो ऽपि परुषमुत्तरं न
प्रतिपद्यते न प्रयच्छति  ॥  २।१।१०  ॥   

  

शतमनन्तम् । आत्मवत्तया स्वाधीनान्तःकरणतया  ॥  २।१।११  ॥   

  

शीलं सुचरितम् । ज्ञानमात्मानात्मविवेकज्ञानं वेदतदर्थज्ञानं च ।
अस्त्रयोग्यान्तरेष्वप्यस्त्रशस्त्रपरिश्रमयोग्यकालस्य यदन्तरं मध्यं
तेष्वपि सज्जनैरेव  

शास्त्ररहस्यं कथयन्नास्त अन्यदा तु कैमुतिकन्यायसिद्धं सज्जनैकसम्भाषणम्
 ॥  २।१।१२  ॥   

  

मधुराभाषी मधुरमाभाषितुं शीलमस्य पूर्वभाषी आगतान्प्रति प्रथमभाषणेन
स्वाभिमुख्यप्रदर्शकः । मधुरं शब्दतः प्रियमर्थतः । न च विस्मितो
ऽप्राप्तगर्वः  ॥  २।१।१३  ॥   

  

न चानृतकथः तेन सदा सत्यवचनायोगव्यवच्छेदो बोध्यते । अनुरक्तो ऽनुरञ्जितः
अन्तर्भावितण्यर्थः । अनुरज्यते ऽनुरञ्जयति तेन परस्परानुरागः  ॥  २।१।१४
 ॥   

  

अनुक्रोशो दया दुःखिषु तद्वान् । दीनानुकम्पी दीनानुकम्पया तदभिलषितप्रापकः
अतो न पौनरुक्त्यम् । प्रग्रहो दुष्टनिग्रह इन्द्रियनिग्रहश्च  ॥  २।१।१५
 ॥   

  

कुलोचितमतिः स्वकुलेचितदयादाक्षिण्यशरणागतसंरक्षणादिधर्मैकप्रवणबुद्धिः अत
एव क्षात्रं धर्मं  

प्रजापालनादि बहु मन्यते । ततः क्षात्रधर्मात्प्रजापालनजन्यया
शत्रुसंहारजन्यया च कीर्त्या महत्स्वर्गरूपं फलं साध्यं मन्यते यतो ऽतः
क्षात्रं धर्मं बहु मन्यत इवेत्यर्थः  ॥  २।१।१६  ॥   

  

अश्रेयस्यश्रेयस्करे निषिद्धकर्मणीत्यर्थः । धर्मविरुद्धकथारुचिर्न ।
वादादिषु बृहस्पतिरिव स्वोक्तनिर्वाहकयुक्तिवक्ता  ॥  २।१।१७  ॥   

  

अरोग इत्यनेन सत्कर्मानुष्ठानसामर्थ्यं च
वपुष्मान्विपुलांसत्वादिलक्षणवपुर्विशेषवान् देशकालविदिति
तत्तत्कर्मयोग्यदेशकालज्ञाता । निग्रहानुग्रहाय पुरुषाणां
धर्मिष्ठत्वाधर्मिष्ठत्वरूपसारज्ञाता स एक एव रामो लोके  

साधुः सर्वगुणयुक्तो ब्रह्मणा कृतः  ॥  २।१।१८  ॥   

  

एवं श्रेष्ठगुणैर्युक्तत्वोपदेशे ऽपि दार्ढ्याय सत्यत्वप्रत्यापनाय च
पुनरुपदिशति-- स त्विति । श्रेष्ठगुणैरुक्तैर्वक्ष्यमाणैश्च
प्राणसादृश्यकथनात्प्रजानां रामाधिकमिष्टं नास्तीति सूचितम् । गुणतो गुणैः
 ॥  २।१।१९  ॥   

  

सर्वविद्येति । तत्तद्विद्यापेक्षितब्रह्मचर्यव्रतानन्तरमेव स्नातः
कृतसमावर्तनः अत एव यथावदित्यादि । इषवो मन्त्रहीनाः समन्त्रास्ते
ऽस्त्राणि । समाहारे द्वन्द्वः । पितुः श्रेष्ठस्तदपेक्षया श्रेष्ठः  ॥ 
२।१।२०  ॥   

  

कल्याणानामभिजनो जन्मभूमिः अदीनः क्षोभहेतावप्यक्षुब्धान्तःकरणः
सन्यवाक्कृच्छ्रे ऽपि सत्यवक्ता अभिविनीतः शिक्षितः  ॥  २।१।२१  ॥   

  

स्मृतिप्रतिभानयोर्भेदः संक्षेपे व्याकृतः । लौकिके कृतकल्पः
संपादितसामर्थ्यः समयाचारे धर्मे विशारदः कुशलः  ॥  २।१।२२  ॥   

  

निभृतो विनीतः संवृताकारो गूढाभिप्रायः । "गुप्तमन्त्रः" इति पाठे
फलपर्यन्तमन्याविदितमन्त्रः । "गुप्तैर्मित्रैः" इति पाठः प्रचुरः
गुप्तैर्मित्रत्वेन सर्वाशतैः ।  

तादृशा हि परराष्ट्रभेदादौ मुख्यसहायाः । त्यागो वित्तादेः सत्पात्रे दानम्
संयमो न्यायेनार्जनं तत्समयज्ञः  ॥  २।१।२३  ॥   

  

दृढभक्तिर्गुर्वादिषु स्थिरप्रज्ञो विस्मृतिहीनः
नासद्भाह्यसद्वस्तुग्रहणशीलो न, न दुर्वचः परोद्वेजकवचनहीनः
निस्तन्द्रीर्नरालस्यः स्वीयानां दोषः स्वदोषः  ॥  २।१।२४  ॥   

  

कृतज्ञः परेणाल्पमपि कृतमुपकारं जानाति तथा पुरुषाणामन्तरं तारतम्यं
तद्विवेचने कोविदः । यद्वा पुरुषाणामन्तरमभिप्रायस्तज्ज्ञः प्रग्रहो
निग्रहः यथान्यायं यथोचित्तं कर्तुं विचक्षणः  ॥  २।१।२५  ॥   

  

उक्तमर्थमेव विवृणोति सत्संग्रहानुग्रहणे इति । संग्रहः स्वीकारस्ततो
ऽनुग्रहणं सपरिवारस्य पालनम् । "प्रग्रहणे" इति पाठे ऽप्ययमेवार्थः । तत्र
निग्रहस्य दुष्टनिग्रहस्य च करणे स्थानविद्देशकालज्ञः आयकर्मण्युपायज्ञः
पुष्पेभ्यो मधुकर इव प्रजाभ्यः करेण धनग्रहणकर्मणि चतुर इत्यर्थः ।
कच्चिदायस्य चार्धेन चतुर्भागेन वा पुनः । पादभागैस्त्रिभिर्वापि व्ययः
कार्यो नृपैरिह  ॥  इति शास्त्रसंदृष्टव्ययकर्मज्ञः  ॥  २।१।२६  ॥   

  

व्यामिश्रकेषु प्राकृतादिभाषामिश्रितनाटकादिषु श्रैष्ठ्यं निपुणताम् ।
अर्थधर्मौ संगृह्य तदविरोधेन सुखतन्त्रः कामसेवीत्यर्थः ।
कर्तव्येष्वालस्यरहितः  ॥  २।१।२७  ॥   

  

वैहारिकाणां क्रीडाप्रयोजनानां शिल्पानां गीतवाद्यचित्रकर्मादीनां विज्ञाता
अर्थविभागवित् "धर्माय यशसे ऽर्थाय आत्मने स्वजनाय च । पञ्चधा
विभजन्वित्तमिहामुत्र च शोभते  ॥ " इत्युक्तरीत्या तद्विभजनज्ञः । विनयो
विविधगत्यानयनं शिक्षणं वा  ॥   

२।१।२८  ॥   

अभियाता परसेनाभिमुखं याता प्रहर्ता शत्रूणाम् सेनानयश्चक्रादिव्यूहेन
सेनान्यासस्तत्र  

विशारदो निपुणः  ॥  २।१।२९  ॥   

  

मत्सरः परसंपद्द्वेषः  ॥  २।१।३०  ॥   

  

भूतानां प्राणिनाम् । "सिद्धानाम्" इति पाठे सिद्धा देवभेदा इति कतककृत् ।
कालवशः कालपारतन्त्र्यं प्राकृतवत्तदनुसारी न स्वायत्तसर्वपरिकर इति यावत्
 ॥  २।१।३१  ॥   

  

एवं द्विवारं गुणश्रैष्ठ्यमुपपाद्य पुनरतिदार्ढ्याय तदुपपादयति संमत
इत्यादि । क्षमाप्रधानैर्गुणैर्वसुधायास्तुत्य इति परेणान्वयः  ॥  २।१।३२
 ॥   

  

तथेति । कान्तैरिष्टैस्तथा पितुः प्रीतिसंजननैर्गुणैः करणैर्विरुरुच
इत्यन्वयः  ॥  २।१।३३  ॥   

  

एवमभिषेकोपयोगिगुणश्रैष्ठ्यमुक्त्वा राज्ञोभिषेकेच्छां दर्शयति तमेवमिति ।
मेदिनी तद्देवता तद्वर्तिप्रजाश्च  ॥  २।१।३४,३५  ॥   

  

चिन्ताप्रकारमाह अथेति । मयिजीवति रामो कथं भवेत् । तादृशस्य तस्य  

दर्शनजायैषात्युत्कटानिर्वचनीया प्रीतिर्मे कथं स्यादिति चिन्ता
बभूवेत्यन्वयः  ॥  २।१।३६  ॥   

  

प्रीतिरभिलाषः, अभिलाषाकारमाह कदा नामेति । पूर्वपद्ये प्रीतिरानन्दः  ॥ 
२।१।३७  ॥   

  

पर्जन्यो मेघः  ॥  २।१।३८,३९  ॥   

  

अनेन वयसा वार्धकेन तथाभूतमात्मजं दृष्ट्वा यथा स्वर्गं यथाकालं यथायोग्यं
वा स्वर्गमवाप्नुयामिति चिन्तां चक्रे इत्यनुकर्षेणान्वयः  ॥  २।१।४०  ॥   

  

तैस्तैरुक्तैः । "एतैः" इति पाठे ऽप्येवमेव ।
शिष्टैरुक्तादन्यैश्चापरिच्छिन्नैर्लोके लोकोत्तमत्वेन
प्रसिद्धैर्गुणैरुपलक्षितम्  ॥  २।१।४१  ॥   

  

तमुक्तानुक्तैः समुदितैर्गुणैर्युक्तं पुत्रं समीक्ष्य दृष्ट्वा सचिवैः
सार्धं निश्चित्य तादृशगुणवत्त्वेन पुत्रस्य यौवराज्यममन्यत विचारितवान्  ॥ 
२।१।४२  ॥   

  

दिव्युत्पाता ग्रहनक्षत्रादिवैकृतम् अन्तरिक्षे महावातदिग्दाहादयः
भूम्युत्पाता भूकम्पादयः तज्जं तत्सूचितं भयमात्मनिष्ठं मन्त्रिभ्यः
सञ्चचक्ष उक्तवान् । तथा रामाभिषेककारणान्तरमात्मनः शरीरे जरां चावोचत् ।
अनेनोत्पातसूचितानिष्ठयोग्यताध्वननम्  ॥  २।१।४३  ॥   

  

अथात्मनः शोकापनुदं शोकहर्तृपूर्णचन्द्रमुख्यस्य महात्मनो रामस्य
संप्रियत्वं राज्याभिषेकेण सर्वानन्दकरत्वं बुबुधे ज्ञातवान्  ॥  २।१।४४
 ॥   

  

अत आत्मनश्च श्रेयसे प्रजानां च श्रेयसे प्रियेण च
प्रजानिष्ठरामविषयप्रीतिरूपहेतुना च भक्त्या च रामपालनेन प्रजा धन्या
भवन्त्विति प्रजाविषयस्नेहेन च स नृपो मन्त्रिणो रामाभिषेकाय त्वरितवान्  ॥ 
२।१।४५  ॥   

  

त्वरयित्वा च नानानगरवासिनस्तत्राधिकृतन्भिन्नभिन्नजनपदस्वामिनश्च
मन्त्रिद्वारा समानिनाय  ॥  २।१।४६  ॥   

  

वेश्म नानाभरणैस्तद्दानैः प्रजापतिर्ब्रह्मा  ॥  २।१।४७  ॥   

  

केकयाद्यनानयने हेतुः त्वरया चेति । चस्त्वर्थे अभिषेकविषयत्वस्या
त्वित्यर्थः । प्रियं रामाभिषेकम् अस्येति विचार्येति शेषः । अत्र
भरतजनकयोरागमने विध्नभिया देवास्तथा बुद्धिं राज्ञे दत्तवन्त इति
तात्पर्यम्  ॥  २।१।४८  ॥   

  

शेषाः केकयजनकव्यतिरिक्ता आसन्नाः  ॥  २।१।४९  ॥   

  

राजवितीर्णेषु राजदर्शितेषु नियता नियतदेशाधिपत्याः, यद्वा
राजमुखमात्रनिरीक्षकाः  ॥  २।१।५०  ॥   

  

मानः सत्कारः पुरालयैः राजसेवार्थं सदायोध्यास्थितैः जानपदैः
स्वस्वदेशस्थैः उपोपविष्टैः  

सभायां स्वसमीपोपविष्टैः । सहस्रचक्षुरिन्द्रः राज्ञो ऽपि चारैस्तथा तैरेव
च सर्वप्रजाराजचित्तस्थज्ञानम्  ॥  २।१।५१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे प्रथमः सर्गः  ॥  २।१  ॥   

  

  


