+++
title = "००४ रामाय दशरथस्योपदेशः"
title_english = "004 Dasaratha s Premonition"

+++


निश्चयज्ञस्तत्तत्कार्यार्हदेशकालनियमज्ञः निश्चयं रामाभिषेककालविषयम्  ॥ 
२।४।१  ॥   

  

तदाह श्व एवेति । युवराज इति प्रभुरिति निश्चयमिति पूर्वेणान्वयः ।
उभाभ्यां प्रजान्यायदर्शनदण्डादिष्वयमेवाधिकारीति सूचितम्  ॥  २।४।२  ॥   

  

आमन्त्रयामासानयेत्याज्ञापयामास  ॥  २।४।३  ॥   

  

पूर्वागमनापेक्षया पूर्वानयनापेक्षया पुनस्त्वम्  ॥  २।४।४  ॥   

  

आवेदितं विज्ञापितम् प्राप्तं पुनरागतम् शङ्कान्वितो राज्ञ आपच्छङ्कान्वितः
 ॥  २।४।५,६  ॥   

  

ततो रामोक्तिश्रवणान्तरम् । श्रुत्वा राजोक्तार्थानुवादिनीं मदुक्तिम् ।
तत्र राजसंनिधौ । इतरायागमनाय असर्वनामत्वमार्षम् । प्रमाणं निर्णेता  ॥ 
२।४।७,८  ॥   

  

प्रियं स्वप्रियम्  ॥  २।४।९  ॥   

  

दूरात्प्रणिपातः किं वदिष्यतीति भीत्या  ॥  २।४।१०  ॥   

  

प्रणमन्तं समुत्थाप्य तं परिष्वज्येत्यन्वयः । प्रदिश्य हस्तेन दर्शयित्वा
चाद्वचसाप्युक्त्वा अस्मै रामाय चात्सुमन्त्राय रामं च रामं तु  ॥  २।४।११
 ॥   

  

यथेप्सितास्तथा भुक्ताः । "विधिहीनमसृष्टान्नं मन्त्रहीनमदक्षिणम् ।
श्रद्धाविरहितं यज्ञं तामसं परिचक्षते"  ॥  इत्युक्तेरन्नवदादिविशेषणम् ।
यथा यथावत् । इष्टं देवानां पूजनं कृतम्  ॥  २।४।१२  ॥   

  

इष्टं वस्तु दत्तम्  ॥  २।४।१३  ॥   

  

यागाध्ययनपुत्रदानोपभोगैः पञ्चभिर्देवर्षिपितृविप्राणामात्मनश्चेत्येव
पञ्चानामनृणो ऽस्मि । आत्मा सेन्द्रियग्रामो जीवस्तस्य
तत्तत्सुखाधिकारिणस्तददाने ऋणित्वमर्थसिद्धम् तेन सर्वऋणाद्विनिर्मुक्तो
ऽस्मीति भावः । ऋष्यृणे विप्रर्णस्य देवर्णे जीवर्णस्यान्तर्भावं कृत्वा
ऋणानि त्रीण्यपाकृत्येति स्मृतिवादः  ॥  २।४।१४  ॥   

  

यद्ब्रूयां तन्मे वचः कर्तुमर्हसि अविलम्बेनेति शेषः  ॥  २।४।१५,१६  ॥   

  

अविलम्बकरणे हेत्वन्तरमाह अपि चेति । अशुभानशुभसूचकान् । सनिर्घाता
अशनिपातसहिताः दिवोल्का दिव उल्काः संधिरार्षः दिवा दिवसे इत्यन्ये उल्का
ज्वालाः पतन्ति  ॥  २।४।१७  ॥   

  

नक्षत्रं जन्मर्क्षम् अवष्टब्धमाक्रान्तम्  ॥  २।४।१८  ॥   

  

घोरामापदमृच्छति पूर्वम् ततो मृत्युं चाप्नोतीत्यर्थः  ॥  २।४।१९  ॥   

  

तत्तस्माद्यावन्मे चेतो न विमुह्यति त्वदभिषेकविमुखं न भवति तावत्ततः
पूर्वमेवाभिषिञ्चस्व कृताभिषेकमात्मानं कुरु । ननु ते चेतसः का
मदभिषेकवैमुख्यचिन्ता तत्राह चला हीति । त्वद्विमातृतत्पुत्रोपजापस्य
संभावितत्वात्तदेव वक्ष्यति विप्रोषितश्च भरत इत्यादिना  ॥  २।४।२०  ॥   

  

पुष्ययोगं चन्द्रस्य नियतं शुद्धगणितनिश्चितम् अभिषेके प्रशस्तं वा,
दैवचिन्तका ज्येतिर्विदो वक्ष्यन्ते वदन्तीत्यर्थ आर्षम्  ॥  २।४।२१  ॥   

  

अभिषिञ्चस्वाभिषिक्तो भव । मे मनश्चित्तं मां त्वरयतीव त्वदभिषेकार्थमिति
शेषः  ॥  २।४।२२  ॥   

  

अद्यप्रभृति प्रदोषमारभ्य अनेनाद्विर्भोजनरूपः प्राग्दिननियमो दर्शितः  ॥ 
२।४।२३ ॥   

  

रक्षणे हेतुर्भवतीत्यादि । एवंविधानि शुभोदर्काणि । बहुविध्नानीति
बहुव्रीहिः  ॥  २।४।२४  ॥   

  

इतः पुरादस्मात्पुराद्यावद्विप्रोषित एव तिष्ठति तावदेव विप्रोषितस्य
तस्यागमनात्पूर्वमेव प्राप्तकालोयोग्यः अन्यथा भरतः प्रतिबध्नीयादिति भावः
 ॥   

२।४।२५  ॥   

ननु भरते एषा शङ्का न युक्तेत्यत आह-- काममिति । काममिति यद्यपीत्यर्थे  ॥ 
२।४।२६  ॥   

  

किं न्विति तथापीत्यर्थे । मनुष्याणां चित्तं स्नेहादिमदप्यनित्यं
विकारनिमित्ते सति विक्रियतैवेत्यर्थः । यतः सतां धर्मनित्यानामपि चित्तं
तत्तन्निमित्तकृतेन रागद्वेषादिना शोभते युज्यते तथा । न तु सर्वथा स्वतो
नियतकिंचित्स्वभावमित्यर्थः  ॥  २।४।२७  ॥   

  

अभिषेचने ऽभिषेचनविषये । इत्युक्तो व्रजेत्यभ्यनुज्ञात इति संबन्धः ।
अभिबाष्यामन्त्र्य  ॥  २।४।२८  ॥   

  

राज्ञादिष्टे आज्ञप्ते ऽभिषेचने सीतायै
तदपेक्षितराजोपदिष्टसभार्योपवासानुष्ठाननिवेदनाय स्वगृहं प्रविश्य तत्र
सीतामदृष्ट्वा तत्क्षणादेव मातुरन्तःपुरं ययौ  ॥  २।४।२९  ॥   

  

प्रवणां देवताराधनतत्पराम् । आयाचतीमिति च्छेदः । श्रियं रामाय
राज्यलक्ष्मीम्  ॥  २।४।३०  ॥   

  

आनायिता कौसल्ययेति शेषः  ॥  २।४।३१  ॥   

  

तस्मिन्काले ऽपि रामागमनविशिष्टे काले ऽप्यामीलितेक्षणा ध्यानवशाद्
अन्वास्यमानोपास्यमाना  ॥  २।४।३२  ॥   

  

"पुष्येण" इति पाठे तद्युक्तकालस्याधिकरणस्यापि करणत्वविवक्षा बोध्या  ॥ 
२।४।३३  ॥   

  

वरं श्रेष्ठम्, अत एव हर्षयन्  ॥  २।४।३४  ॥   

  

यथा मे पितुः स्वसंबन्धेन रात्रो दशरथस्यात्युत्कृष्टत्वध्वनम्, शासनमाज्ञा
तथा श्वो मे मे ऽभिषेको भवितेति संबन्धः  ॥  २।४।३५  ॥   

  

स हीति हिरप्यर्थे । स पितापि मामेवमुक्तवानित्यर्थः  ॥  २।४।३६  ॥   

  

मङ्गलानि महार्हगन्धमाल्याभरणादिरूपाणि मङ्गलस्नानादीनि च  ॥  २।४।३७ ॥   

  

चिरकालाभिकाङ्क्षितमेतदभिषेकरूपम् । हर्षजबाष्पेणाकुलमव्यक्तमधुरम्  ॥ 
२।४।३८  ॥   

  

हताः भवन्त्विति शेषः । मे मम सुमित्रायाश्च ज्ञातीन्बन्धूनभिनन्दय  ॥ 
२।४।३९ ॥   

  

कल्याणे नक्षत्रे शुभयुक्ते काले जातो जनितः । येन शुभकालजननेन  ॥  २।४।४०
 ॥   

  

पुष्करनेत्रे पुरुषे विष्णौ यन्मे क्षान्तं कामं परित्यज्य
तत्प्रीतिमात्रफलकं  

व्रतोपवासादि कृतं तदमोघं सफलं जायते । बतेति हर्षे । साफल्ये
हेतुर्येयमित्यादि । इदमभाषतेत्यन्वयः  ॥  २।४।४१  ॥   

  

स्मयन्निव ईषद्धसन्निवेत्यर्थः  ॥  २।४।४२  ॥   

  

स्वनिविष्टं राज्यं सौभ्रात्रेण साधारणं करोति लक्ष्मणेति  ॥  २।४।४३  ॥   

  

राज्यफलरूपानिष्ठान्मनोनुकूलान्भोगान्विषयान् यद्वा राज्यफलानि धर्मार्थौ
तौ च प्राप्नुहे । त्वदर्थं न स्वप्रयोजनाय  ॥  २।४।४४  ॥   

  

सीतां च स्वं चाभ्यनुज्ञाप्य सीतायै स्वस्मै च मातृभ्यामनुज्ञां दापयित्वा
निवेशनं स्वगृहं ययौ । चस्त्वर्थे  ॥  २।४।४५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे चतुर्थः सर्गः  ॥  २।४  ॥   

  

  


