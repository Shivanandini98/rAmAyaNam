+++
title = "००३ अभिषेकसम्भारसङ्ग्रहणम्"
title_english = "003 Preparing for the Ceremony"

+++


अञ्जलिपद्मान्यञ्जलिरूपाणि पद्मानि । पद्माकारानञ्जलीनिति यावत् ।
प्रगृहीतानि प्रकर्षेण शिरसि बद्धानि प्रतिगृह्य
वीक्षणवचनप्रत्यञ्जलिभिर्यथायोगं तासां प्रतिग्रहः  ॥  २।३।१,२  ॥   

  

इति प्रत्यर्चितान्पौरजानपदान्कृत्वा ब्राह्मणानिदमब्रवीत् । तेषां
पौरादीनां शृण्वताम् पुर इत्यर्थः । चकारसङ्ग्राह्यमवेक्ष्य ब्राह्मणानिति
बहुवचनम्  ॥  २।३।३,४ ॥   

  

जनघोषो रामाभिषेकसंभारोपकल्पनाज्ञाश्रवणजः  ॥  २।३।५  ॥   

  

वसिष्ठमिति वामदेशोपलक्षणम् अग्र एवं व्यादिश्य विप्रौ त्वित्युक्तेः ।
परिच्छद उपकरणम्  ॥  २।३।६,७  ॥   

  

युक्तान्सावधानान् मन्त्रिण इति शेषः । बलीन्पूजाद्रव्याणि
विध्नशामकबल्यर्थानि  ॥  २।३।८  ॥   

  

पृथक्पृथक्पात्रगृहीते अहतानि सदशानि तदानीमेव तन्तुवाययन्त्रादुद्धृतानि
 ॥  २।३।९  ॥   

  

चामरव्यजने चमरपुच्छनिर्मिते व्यजने  ॥  २।३।१०  ॥   

  

शातकुम्भानां सौवर्णानाम् अग्निवर्चसामित्यनेन सुवर्णस्यात्युत्तमत्वं
ध्वनितम् । समग्रं नखादिसहितमखण्डम्  ॥  २।३।११  ॥   

  

अन्यदनुक्तमपि लोकप्रसिद्धं गन्धपुष्पादि एष्टव्यमवश्यापेक्षितं तदित्यर्थः
।  

अग्न्यगारे ऽग्निहोत्रगृहे उपस्थापयत प्रापयत  ॥  २।३।१२  ॥   

  

अन्तःपुरं राजवेश्म घ्राणहारिभिरतिसुगन्धैः  ॥  २।३।१३  ॥   

  

प्रशस्तं दृश्यं गुणवद्युक्तसंस्कारं दघ्ना क्षीरेण चोपसेचनं संस्कारो यस्य
तत् । द्विजानां शतसाहस्रं प्रति यत्प्रकाममभिमतमलं पर्याप्तं च
भवेत्तत्संपाद्य द्विजमुख्यानां तेभ्यः सत्कृत्य प्रातर्दीयताम्  ॥ 
२।३।१४१६  ॥   

  

तालापचारास्तालजीविनः  ॥  २।३।१७  ॥   

  

कक्ष्यां द्वितीयामन्तःकक्ष्यायामभिषेकस्थाने ब्राह्मणानामेव वासादिति भावः
। चैत्या रथ्यावृक्षाः अन्नमोदनं भक्ष्यं च तत्सहिताः दक्षिणा तत्सहिताः  ॥ 
२।३।१८  ॥   

  

माल्ययोग्या मालामर्हति माल्यमर्चनं तद्योग्या गन्धपुष्पादयः ।
देवायतनचैत्ययोः पृथक्पृथगुपस्थापयितव्याः तत्तद्देवतापूजापूर्वकं तत्र
तत्र ब्राह्मणतर्पणं कार्यमिति तात्पर्यम् दीर्घा असयो येषां ते
बद्धगोधाचर्माणश्चेति द्वन्द्वः । "दीर्घासिबद्धा योधाः" इति पाठे
बद्धदीर्घासयो योधा इत्यर्थः । मृष्टवासस इत्युपलक्षणमलङ्काराणाम्  ॥   

२।३।१९  ॥   

महोदयं महोत्सवविशिष्टमङ्गनम् विप्रौ वसिष्ठवामदेवौ व्यादिश्य अधिकारिण इति
शेषः । तत्र नृपवेश्मनि स्थितौ क्रियाः
पुरोहितकर्तव्याश्चक्रतुरित्युत्तरेणान्वयः  ॥  २।३।२०  ॥   

  

यच्चैवं शेषं राजोक्तादन्यदवश्यकर्तव्यं तदपि पार्थिवाय निवेद्य चक्रतुः ।
ततो जगत्पतिमभिगम्य यथोक्तवचनमुक्तवचनमनतिक्रम्य सर्वं कृतं सिद्धं
जातमित्यब्रूताम् । प्रीतिर्मानस आनन्दः तद्वन्नायको मुखविकासादिर्हर्षः  ॥ 
२।३।२१,२२  ॥   

  

कृतात्मा धर्मे कृतबुद्धिः प्रतिज्ञायोक्त्वा  ॥  २।३।२३  ॥   

  

तत्र प्रासादे प्रासादस्थो ददर्शेति वक्ष्यमाणत्वात्  ॥  २।३।२४  ॥   

  

आर्या मध्यदेशवासिनः  ॥  २।३।२५,२६  ॥   

  

गन्धर्वराजप्रतिमत्वं सौन्दर्यवत्त्वेन च विख्यातपौरुषत्वेन वीरत्वम्  ॥ 
२।३।२७  ॥   

  

वीरानुगुणं दीर्घबाहुत्वं महासत्त्वं महाबलवत्त्वं च तदनुमापकं मत्तेत्यादि
तेन सगर्वसलीलगमनमुक्तम् । चन्द्रकान्ताननमिति वाचकमात्रलुप्तोपमा अत
एवातीव प्रियदर्शनं रामं जनान्रमयन्तम्  ॥  २।३।२८  ॥   

  

रूपौदार्यगुणैः क्रमादृष्टिचित्तहरम् । ग्रीष्मतप्ताः प्रजा ह्लादयन्तं
पर्जन्यमिव स्थितम्  ॥  २।३।२९  ॥   

  

पश्यमान इत्यार्षम् । न ततर्पेत्यनेनानुक्षणं नवनवप्रेमास्पदत्वम्  ॥ 
२।३।३०।३१ ॥   

  

सहसा वेगेन तेन सुमन्त्रेण सहेति शेषः । सप्राञ्जलिः साञ्जलिः अभिप्रेत्य
प्राप्य प्रणतः कृतसाष्टाङ्गनमस्कारः  ॥  २।३।३२  ॥   

  

स्वं नाम श्रावयन्रामवर्माहमस्मीत्येवम् । प्रणम्य पार्श्वे ऽवस्थानं
पुत्रधर्मः  ॥  २।३।३३  ॥   

  

अञ्जलावञ्जलिप्रदेशे रामं स्वयमेव गृह्य गृहीत्वा समाकृष्य स्वसंमुखमानीय ।
अभ्युद्यतमुपस्थापितम्  ॥  २।३।३४  ॥   

  

परमुत्कृष्टं व्यदीपयताशोभयत । अत्रासनं कर्म  ॥  २।३।३५  ॥   

  

स्वयैव प्रभयेति दीपने करणम् । उदयकाले रविर्मेरुमिव सा
वसिष्ठदशरथादिभ्राजिता सभापि न केवलमासनमेवेत्यर्थः । व्यरोचत विशेषेण
चकाशे  ॥  २।३।३६  ॥   

  

ग्रहनक्षत्रादियुक्तमप्याकाशमिन्दुनेव  ॥  २।३।३७  ॥   

  

आदर्शतलप्रतिबिम्बितमलङ्कृतमात्मानं पश्यन्निव तं पश्यंस्तुतोष । तेन
पितृसदृशावयवत्वं सूचितं रामस्य । आभाष्य रामेति संबोध्य  ॥  २।३।३८  ॥   

  

तदाह यदुवाच ज्येष्ठायामिति  ॥  २।३।३९  ॥   

  

गुणैर्ज्येष्ठो ऽत एव मम प्रियः यतस्त्वयेत्यन्वयः  ॥  २।३।४०  ॥   

  

पुष्पयोगेन चन्द्रस्य पुष्ययोगोपलक्षितकाले । अधिकरणस्य करणत्वविवक्षया
तृतीया । प्रकृत्या स्वभावेन कामतः प्रकामम् अत्यर्थमिति यावत्  ॥  २।३।४१
 ॥   

  

गुणवति सत्यपि । स्नेहात्तु स्नेहादेव । विनीत एव सन्भूयो ऽधिकं
विनयमास्थाय  ॥  २।३।४२  ॥   

  

कामजानि स्त्रीद्यूतमृगयामधुसेवनादीनि । क्रोधजानि
वाक्पारुष्योग्रदण्डत्वार्थदूषणानि व्यसनानित्यजेथाः । तत्रार्थदूषणं
पित्रादिसञ्चितार्थस्य नाशनम् । परोक्षयाचारमुखतः परोक्षानुभवसिद्ध्या
वृत्त्या स्वपरराष्ट्रवृत्तान्तविचारेण प्रत्यक्षया सदा सभायां स्थित्वा
स्वप्रत्यक्षया वृत्त्या प्रजान्यायादिविचारेण युक्तो भव  ॥  २।३।४३  ॥   

  

तेनामात्यप्रभृतीरमात्यसेनापतिपुरराष्ट्रादिकपौरजानपदसर्वप्रजा अनुरञ्जय च
। अयुतनियुतादिसंख्यखर्वादिपरिच्छिन्नधान्यग्राहीणि कोष्ठरूपाण्यगाराणि
आयुधागाराणि शस्त्रगृहाणि तैः सह । सम्यङ्निचीयन्ते ऽस्मिन्निति संनिचया
रत्नहेमाभरणरजतवस्त्रादिकोशगृहाणि बहूनि विपुलानि कृत्वा संपूर्य प्रजा
अनुरञ्जयेति पूर्वेणान्वयः  ॥  २।३।४४  ॥   

  

इष्टाः स्वस्यानुरक्ताः स्वस्मिन्प्रकृतयः प्रजा यस्य तस्य मित्राण्यमृतं
लब्ध्वामरा इव तं लब्ध्वा नन्दन्ति  ॥  २।३।४५  ॥   

  

तदभिषेकप्रयोजनं पित्रुपदेशम्  ॥  २।३।४६,४७  ॥   

  

प्रियाख्येभ्यो रामाभिषेकरूपप्रियवक्तृभ्यः  ॥  २।३।४८  ॥   

  

इष्टं लाभमिव स्वेष्टवस्तुप्राप्तिरूपमिव आनर्चू रामाभिषेकनिर्विघ्नतायै  ॥ 
२।३।४९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे तृतीयः सर्गः  ॥  २।३  ॥   

  

  


