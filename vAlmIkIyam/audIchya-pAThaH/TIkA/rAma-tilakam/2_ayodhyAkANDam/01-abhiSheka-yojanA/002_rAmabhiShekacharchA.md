+++
title = "००२ रामभिषेकचर्चा"
title_english = "002 Dasaratha s Desire"

+++


अथ राज्याभिषेकस्य सर्वप्रजार्थत्वात्तदनुमतय आह राजेत्याह तत इति ।
आमन्त्र्याभिमुखीवत्यहितं श्रेयस्करम् अत एवोद्धर्षणमुत्कृष्टहर्षजनकम्
प्रथितं सर्वजनश्राव्यं यथा भवति तथोवाच  ॥  २।२।१  ॥   

  

तदेवाह दुन्दुभीति । अनुनादः प्रतिध्वनिः नादयन् दिश इति शेषः  ॥  २।२।२ ॥   

  

स्वरे राजलक्षणयुक्तत्वं स्निग्धगम्भीरत्वादियुक्तत्वम् । कान्तत्वं
मृदुमधुरत्वादिना रसयुक्तेनाद्भुतरसयुक्तेन  ॥  २।२।३  ॥   

  

मे राज्यं मया संप्रति पाल्यमानम् मम पूर्वैर्मन्वादिभिः पालितमिति
विदितमित्यन्वयः  ॥  २।२।४  ॥   

  

ततः किं तत्राह सो ऽहमिति । श्रेयसा रामराज्याभिषेकद्वारा विशिष्टेन सुखेन
यत इक्ष्वाकुभिः प्रतिपालितमत एव सुखार्हम्  ॥  २।२।५  ॥   

  

पूर्वैर्मन्वादिभिः पन्थानं प्रजापालनमार्गम् अनिद्रेण स्वसुखनिरपेक्षेण ।
यथाशक्तीति विनयप्रदर्शनम्  ॥  २।२।६  ॥   

  

जरितं प्रापितजरं कृतम् । न कदापि प्रजापालनविरोधेन विषयासक्तिः कृतेति
भावः  ॥  २।२।७  ॥   

  

वर्षसहस्राणि षष्टिवर्षसहस्राणि बहून्यायूंषि वत्सरशथरूपानेकपुरुषायूंषि
विश्रान्तिं प्रजाचिन्ताराहित्यरूपिणीम्  ॥  २।२।८ ॥   

  

राजप्रभावाः शौर्यादयस्तद्युक्तैर्जुष्टाम् । वहन्निति हेतौ शता  ॥  २।२।९
 ॥   

  

प्रजाहिते पुत्रं कृत्वा तं निपुज्य । अनुमान्य कृतानुमतिकान्कृत्वा  ॥ 
२।२।१०  ॥   

  

राज्यार्हत्वं पुत्रस्य दर्शयति अनुजात इति । मत्सम्बन्धि सर्वगुणविशिष्टो
जात इत्यर्थः । इत्थंभूताख्यानविषये ऽनुः "कर्मप्रवचनीय" इति मामिति
द्वितीया । स्ववृत्तिगुणाधिकगुणवत्तामप्याह पुरदरेति  ॥  २।२।११  ॥   

  

पुष्येण युक्तं चन्द्रमिव सर्वकार्यसिद्धिदक्षम् यौवराज्ये तत्पदे
प्रतिर्नियोक्तास्मीति लुट् । पुङ्गवं श्रेष्ठम्  ॥  २।२।१२  ॥   

  

स वो युष्माकं राजानुरूपो योग्यः । येन राज्ञा न केवलं यूयमेव नाथवन्तः,
अपि तु त्रैलोक्यमपि नाथवत्तरम् एवंप्रभावो राम इति भावः  ॥  २।२।१३  ॥   

  

श्रेयसा प्रशस्ततरेण रामेण महीं संयोक्ष्ये, राज्याभिषेकद्वारेणेत्यर्थः ।
एवं सति तस्मिन्सुते तत्पालनभारं निवेश्य गतक्लेशो भविष्यामि  ॥  २।२।१४
 ॥   

  

म इदमभिषेकरूपं कार्यं यद्यदि मया साधु सुमन्त्रितं
भवतामनुरूपार्थमनुकूलप्रयोजनावहं च तदा भवन्तो मे ममानुमन्यन्तामनुमतिं
प्रयच्छन्तु । हर्षयुक्तत्वाद्वक्तुरस्मच्छब्दपौनरुक्त्यमदोषाय । इतो
ऽतिरिक्तं वा कथं केन  

प्रकारेण किं करवाणि तद्वदन्त्विति शेषः  ॥  २।२।१५  ॥   

  

ननु त्वदधिकः को हिताहितविचारसमर्थो ऽत आह यद्यपीति । एषा चिन्ता यद्यपि मम
प्रीतिस्तद्विषया तथाप्यन्यद्धितं यद्यस्ति तदा विचिन्त्यताम् । यतो
मध्यस्थानां रागद्वेषहीनानां चिन्ता तु  

विचारस्तु तद्वतां चिन्तापेक्षयान्या विलक्षणा । तदेवाह-- विमर्देन
पूर्वापरपक्षसंघर्षेणाभ्यधिकोदयाधिकार्थप्रादुर्भाववती  ॥  २।२।१६  ॥   

  

वृष्टिमन्तं महामेघं दृष्ट्वा नर्दन्तो बर्हिण इव मुदिता नृपा नृपं
प्रत्यनन्दन्प्रशंसापूर्वकमङ्गीचक्रुः  ॥  २।२।१७  ॥   

  

अनुनादः सामन्तकृतहर्षजवाक्यप्रतिध्वनिः सञ्जज्ञे सभायामिति शेषः ।
जनौघानामुद्घुष्टेन शब्देन सन्सम्भवन्नादः प्रतिध्वनिः पृथिवीं कम्पयन्निव
सञ्जज्ञे बहिरिति शेषः । "विमानम्" इति पाठे राजस्थानमित्यर्थः  ॥  २।२।१८
 ॥   

  

भावं धर्मविषयमभिप्रायम् बलं सेना तपोबलं वा चान्नृपाः  ॥  २।२।१९  ॥   

  

समतामेकरूपतां गताः प्राप्ता बुद्धयो येषां ते मन्त्रयितुं प्रवृत्ता इति
शेषः । मन्त्रिणोत्तरं ज्ञात्वा पुनः पुनः पर्यालोचनेन निश्चित्य  ॥  २।२।२०
 ॥   

  

अनेकत्यादिपदं बहुव्रीहिः । साहस्रो स्वार्थिको ऽण् । युवराजानमिति
समासान्तविधेरनित्यत्वाट्टजभावः  ॥  २।२।२१  ॥   

  

इच्छामः कृताभिषेकं द्रष्टुमिति शेषः  ॥  २।२।२२  ॥   

  

अजानन्निव तदभिषेकस्य सर्वमनःप्रियत्वं जामन्नप्यजानन्निव
प्रजामुखात्स्पष्टं जिज्ञासुः  ॥  २।२।२३  ॥   

  

हे राजानः मे वचनं श्रुत्वा तन्निर्बन्धादेव केवलं रामं पतिमिच्छथ, न
वस्तुत इति संशयः  ॥  २।२।२४  ॥   

  

संशयबीजमाह कथं न्विति । युवराजम् तेन युवत्वात्तत्र
नानाविधाधर्माणामभिसंभव इति भावः  ॥  २।२।२५  ॥   

  

अस्मिन्नाधर्मलेशसंभावनापीत्याशयेनोत्तरयन्ति त इति । ते नृपाः कल्याणगुणाः
प्रजाकल्याणजनका गुणाः  ॥  २।२।२६  ॥   

  

देवकल्पस्य देवतुल्यस्य रामस्य
प्रियाञ्छत्रूणामप्यानन्दनाननिष्टनिवारणपूर्वकेष्टप्रापकत्वेनानन्दजनकान्
 ॥  २।२।२७  ॥   

  

दिव्यैरमानुषैः इक्ष्वाकुभ्यस्तद्वंश्येभ्यः अतिरिक्तो ऽधिकः  ॥  २।२।२८
 ॥   

  

साक्षाद्रामाद्विनिर्वृत्तः रामेणैव प्रतिष्ठापित इत्यर्थः श्रियार्थेन  ॥ 
२।२।२९  ॥   

  

सुखत्व इत्यादेस्तुल्य इत्यनेनान्वयः ।
प्रत्येकगुणेष्वेकैकस्योपमानत्वदर्शनेन
रामनिष्ठगुणानामन्यत्रैकत्रवासासंभवो दर्शितः  ॥  २।२।३०  ॥   

  

सन्धा प्रतिज्ञा अनसूयको ऽन्यविषयासूयारहितः सान्त्वयित्वा दुःखितानां
दुःखशमयिता श्लक्ष्णः प्रियवचनः  ॥  २।२।३१  ॥   

  

मृदुः सुकरोपासनः स्थिरचित्तत्वमतिसङ्कटे ऽप्यङ्गीकृतापरित्यागः भव्यो
दृश्यः अनसूयको ऽन्यनिष्ठासूयाया अविषयः । भूतानां प्राणिनाम्  ॥  २।२।३२
 ॥   

  

तेनोक्तगुणसमूहेन कीर्तिः शौर्यादिजा, यशो दानादिजा प्रसिद्धिः, तेजः
शौर्यम्  ॥  २।२।३३  ॥   

  

देवासुरेत्यादि निर्धारणे षष्ठी  ॥  २।२।३४  ॥   

  

गान्धर्वे संगीतशास्त्रे कल्याणानामभिजनो वासस्थानम् । अदीनः
क्षोभहेतावप्यक्षुभित आत्मा चित्तं यस्य  ॥  २।२।३५  ॥   

  

अभिविनीतः शिक्षितः धर्मे ऽर्थे च नैपुणं नैपुण्यं येषां तैः । ग्रामेति
लुप्तषष्ठीकं पृथक्पदम् । ग्रामस्य नगरस्य वा रक्षार्थे संग्रामं यदा
व्रजतीत्यर्थः  ॥  २।२।३६३८  ॥   

  

पिता औरसान्पुत्रानिव पौरान्कुशलं पृच्छतीत्यन्वयः । शुश्रूषन्ते च वः
शिष्या इति ब्राह्मणान्प्रतिप्रश्नः । वर्मसु दंशिता अवहिता भृत्या वः
सेवन्त इति क्षत्रियान्प्रति प्रश्नः । कच्चिदिति प्रश्ने । क्कचित्
"धर्मेषु दंशिताः" इति पाठः  ॥  २।२।३९  ॥   

  

व्यसनं दुःखम्  ॥  २।२।४०  ॥   

  

यथा पुत्रसुखेन पितानन्दवान्भवति तथा प्रजासुखेन राम इति भावः  ॥ 
२।२।४१ ॥   

  

न विगृह्यकथारिचिर्विग्रहो वृथाकलहस्तं कृत्वा जल्पवितण्डादिकथारुचिर्यथा
प्राकृतस्तथा नेत्यर्थः । "न विगर्ह्यकथारुचिः" इतिपाठे
निन्द्यकथारुचिर्नेत्यर्थः  ॥  २।२।४२,४३  ॥   

  

शौर्यं युद्धे निर्भयप्रवेशसामर्थ्यम् वीर्यं स्वस्याविकार एव परस्य
विकारापादनम् पराक्रमो युद्धे लघुसंचारः रागो विषयेच्छा  ॥  २।२।४४,४५  ॥   

  

कोधप्रसादसार्थक्यमेवोपपादयति हन्तीत्यादि । यत्र यस्मिन्विषये
सन्तोषस्तमर्थैः पूरयतीत्यर्थः  ॥  २।२।४६  ॥   

  

दान्तौः स्वमनोदमनैः  ॥  २।२।४७  ॥   

  

मेदिनी तत्स्थो जनः  ॥  २।२।४८  ॥   

  

असौ ते वत्सो दिष्ट्यास्मद्भाग्येन श्रेयसि प्रजारक्षणरूपे समर्थो जातः ।
किं चासौ राघवस्तव दिष्ट्या भाग्येन मरीचिप्रजापतेः पुत्रः कश्यप इव
पुत्रगुणैर्युक्तो जात इत्यर्थः  ॥  २।२।४९  ॥   

  

देवासुरादिषु राष्ट्रे पुरवरे च वर्तमानः सर्वो ऽपि जनो रामस्य
बलाद्याशंसते । आभ्यन्तरः सेवकः  ॥  २।२।५०।५१  ॥   

  

रामस्यार्थे रामस्य बलादिप्रयोजनार्थे याचितमभिप्रार्थितं रामाभिषेकरूपं
समृद्ध्यतां सम्पद्यताम्  ॥  २।२।५२  ॥   

  

राजोत्तमेति संबोधनम्  ॥  २।२।५३  ॥   

  

देवदेवो विष्णुस्तत्सदृशमत एव सर्वलोकहिते निविष्टमुदारैर्गुणैर्जुष्टं
युक्तमुदारैर्महद्भिश्च परिगृहीतम्  ॥  २।२।५४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
अयोध्याकाण्डे द्वितीयः सर्गः  ॥  २।२  ॥   

  

  


