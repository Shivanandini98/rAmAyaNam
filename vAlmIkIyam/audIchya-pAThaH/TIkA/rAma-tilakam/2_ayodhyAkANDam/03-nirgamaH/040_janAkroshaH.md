+++
title = "०४० जनाक्रोशः"
title_english = "040 Rama s departure from Ayodhya"

+++


उपसङ्गृह्य पादपतनपूर्वकं प्रणम्य दीना मातापित्रोः शोकदर्शनाद्दीना इव  ॥ 
२।४०।१  ॥   

  

समनुज्ञाप्य कृतानुमतिकं कृत्वा शोकसंमूढो मातृदुःखदर्शनात्स इव  ॥ 
२।४०।२ ॥   

  

अन्वक्षमनुपदं रामेण कौसल्यावन्दनानन्तरं भ्रातुः जननीमिति शेषः ।
कौसल्यामभ्यवादयत् पुनः कौसल्यावन्दनानन्तरं मातुः सुमित्राया अपिनान्यासां
च  ॥  २।४०।३,४  ॥   

  

अत्रत्यसुहृज्जने स्वनुरक्तो ऽपि त्वं मया वनवासाय सृष्टो ऽनुमतः वनं
गच्छति भ्रातरि रामे प्रमादमनवधानं मा कार्षीः भ्रातरीत्यनेन सोदरवदेवायं
द्रष्टव्य इति सूचितम्  ॥  २।४०।५  ॥   

  

कनीयसो ज्येष्ठानुवर्तनं परमो धर्म इत्याह व्यसनी वेति । राज्याभावेन  ॥ 
२।४०।६  ॥   

  

इदं ज्येष्ठानुवर्तनरूपं धर्मान्तरमपि क्षत्रोचितमाह दानमित्यादि । मृधेषु
युद्धेषु तनुत्यागस्तनावनास्थापूर्वकं युद्धकरणम्  ॥  २।४०।७  ॥   

  

असावेवं स्वपुत्रं लक्ष्मणमुक्त्वा संसिद्धं वनं गन्तुं निश्चितमनस्कं
प्रियराघवं प्रियरूपं राघवं गच्छ गच्छेति पुनः पुनरुवाच शकुनसंपत्तय इति  

भावः तं लक्ष्मणं पुनरुवाचेत्यनुकर्षः  ॥  २।४०।८  ॥   

  

तद्वचनमाह राममिति । एवं च पितृमातृनगरस्मरणेन मनश्चाञ्चल्यं मा कुर्विति
ध्वनितम् । रामस्य पितृवत्सेव्यत्वं सीतायां मातृवद्भावकरणमटव्या
अयोध्यावत्पाल्यत्वं तेन तत्रत्यजन्तूनामनुद्वेगकरणं च ध्वनितम्  ॥ 
२।४०।९।१०  ॥   

  

यत्र यद्देशप्रापणे मां वक्ष्यसे नियोजयसि तं देशं क्षिप्रं प्रापयिष्यामि
नेह रजन्यां वस्तव्यमिति शेषः  ॥  २।४०।११  ॥   

  

कुतस्तत्राह चतुर्दशेति । यानि चतुर्दश वर्षाणि वने वस्तव्यानि
तान्यद्यैवोपक्रमितव्यान्यारम्भणीयानि यतो देव्या कैकेय्याद्यैव वनं
गच्छेति प्रेरितो ऽसि  ॥  २।४०।१२  ॥   

  

हृष्टेन चेतसेत्यनेन "अङ्गिरा मन उत्साहम्" इत्युक्तो मुख्यः शकुनो ध्वनितः
 ॥  २।४०।१३  ॥   

  

अलङ्कारकरणोपायमुक्तं स्मरयति-- वनवासं हीति । यानि ददौ तानि रथोपस्थे
विन्यस्येत्यन्वयः अग्रिमश्लोके तथैवेतिपदस्वरसात्  ॥  २।४०।१४  ॥   

  

भातृभ्यां भ्रात्रोरित्यर्थः सचर्म चर्मपिनद्धं पेटकं कठिनं खनित्रं
प्रविन्यस्य स्थापयित्वा  ॥   

२।४०।१५  ॥   

अथो अनन्तरमारुरुहतुः  ॥  २।४०।१६  ॥   

  

संमतान्संमतसर्वलक्षणान्  ॥  २।४०।१७  ॥   

  

चिररात्रायेत्यव्ययं चिरकालावस्थित्यर्थमित्यर्थः । नगरे विद्यमानस्य
सर्वमनुष्यस्य बलस्याश्वगजादेर्मूर्च्छा जनस्य तिर्यग्जन्तुरूपस्य च
मूर्च्छा बभूवेत्यर्थः  ॥  २।४०।१८  ॥   

  

तदेव प्रपञ्चयति तदिति । समाकुलमिति कर्तव्यतामूढं च तत्संभ्रान्तं
रामानुगमनाय त्वरायुक्तं मत्ता रामवियोगेन सङ्कुपिता द्विपा यस्मिन्,
हयानां दुःखेन सिञ्जितानां शब्दवतां पर्याकुलप्राणिभूषणानां विर्घोषो
यस्मिन्  ॥  २।४०।१९  ॥   

  

परमपीडिता रामवियोगदुःखेनेति शेषः  ॥  २।४०।२०  ॥   

  

तं सुमन्त्रम्  ॥  २।४०।२१,२२  ॥   

  

देवगर्भप्रतिमे स्कन्दतुल्ये, यद्वा देवगर्भो
देवनिधिर्हिरण्यगर्भस्तत्प्रतिमे याति गच्छति सति  ॥  २।४०।२३  ॥   

  

मेरुमित्यादि । नित्यं तत्प्रदक्षिणसञ्चारात्  ॥  २।४०।२४  ॥   

  

यस्त्वं भ्रातरं परिचरिष्यसि स त्वं सिद्धार्थः कृतार्थः  ॥  २।४०।२५  ॥   

  

तदेवाह महतीत्यादि । अभ्युदय ऐहिकः  ॥  २।४०।२६२८  ॥   

  

करेणूनां तत्पालकवृद्धिकरिणीनाम्  ॥  २।४०।२९  ॥   

  

सन्नः खिन्नः ग्रहेण राहुणा  ॥  २।४०।३०  ॥   

  

अचिन्त्यात्माहं ममताभिमानराहित्येन तद्वद्भिरज्ञेयस्वरूपः । एतेन सर्वथा
ममताराहित्यं सूचितम् । तदेव स्वस्य ध्वनयन्नाह त्वरितं वाह्यतामिति  ॥ 
२।४०।३१  ॥   

  

तं सुमन्त्रम् आहेति शेषः । उभयं नाशकत् एवं च नातिमन्दं
नातिवेगमवाहयदित्यर्थः  ॥  २।४०।३२  ॥   

  

अभ्यवहितं रथनेम्युद्धतम्  ॥  २।४०।३३  ॥   

  

रुदिताश्रुपरिद्यूनमनुत्साहवत्  ॥  २।४०।३४  ॥   

  

आयासः खेदः चलितैस्तिर्यग्भूतैः पङ्कजैः वर्षसंभूतोदकैरिति बोध्यम् ।
अपादानस्यैव करणत्वविवक्षा  ॥  २।४०।३५  ॥   

  

एकचित्तगतं दुःखेनैकचित्ततां प्राप्तम्  ॥  २।४०।३६  ॥   

  

सीदन्तं मूर्छन्तम्  ॥  २।४०।३७  ॥   

  

अन्तःपुरसमृद्धमन्तःपुरसहितं क्रोशन्तमुच्चैः शब्देन रुदन्तं राजानं
दृष्ट्वा केचिन्नरा हा रामेति केचिद्धा राममातेति पर्यदेवयञ्शुशुचुः ।
उपलक्षणमेतत् । केचिद्धा  

राजन्नित्यपि राममातेत्यार्षम्  ॥  २।४०।३८  ॥   

  

अनु पश्चाद्भाग ईक्षमाणो रामो मातरं राजानं च स्वमनुगतौ ददर्श  ॥  २।४०।३९
 ॥   

  

पाशेन निबद्धः किशोरो ऽश्वबालो मातरं यथा न पश्यति, एवं धर्मपाशेन संयुक्तः
संबद्ध इव नित्यमुक्तस्वभावत्वादेवमुक्तिः प्रकाशं नाभ्युदैक्षत
सङ्कुचितदर्शनव्यापारो ऽभूदित्यर्थः  ॥  २।४०।४०  ॥   

  

यानार्हत्वादिगुणविशिष्टौ पितरौ दृष्ट्वेत्यन्वयः  ॥  २।४०।४१  ॥   

  

दुःखजं दुःखं जायते ऽस्मात्तादृशम् "अन्यत्रापि दृश्यते" इति डः ।
"दुःखदम्" इति पाठान्तरम् । लोकदृष्ट्येदम् सहितुम् "तीषसह" इति वेट् ।
दुःखितौ पितरौ द्रष्टुं न शक्त इति यावत् तोत्रमङ्लुशस्तत्पीडितो द्विपो
यथा स्वपृष्ठवर्तिवस्तुदर्शनाशक्तस्तद्वत् अस्य च कैकेयीवाक्यमेवाङ्कुशः  ॥ 
२।४०।४२  ॥   

  

वत्सकारणात्प्रत्यगारं वत्सावस्थितिमद्गृहमुद्दिश्यागच्छन्ती सवत्सा
बद्धवत्सा धेनुर्यथा धावति, एवं राममाताधावत । एषु सवत्सेत्याद्यधिककथनं
कवेरपि शोकाविष्टत्वान्न दोषाय  ॥  २।४०।४३,४४  ॥   

  

रामलक्ष्मणसीतार्थं तद्वियोगजशोकवशान्नेत्रजं वारि स्रवन्तीं मुञ्चन्तीं
नृत्यन्तीमिवेतस्ततः परिभ्रमन्तीमसकृत्प्रैक्षत राम इति शेषः  ॥  २।४०।४५
 ॥   

  

चक्रयोर्युयुत्सुसेनयोरन्तरा स्थित उदासीनः पुरुष इव सुमन्त्रस्यात्मा
दोलायितो बभूव  ॥  २।४०।४६  ॥   

  

ननु राजवचनातिक्रमे दोषः स्यादत आह नेति । उपालब्धो ऽपि मया बहुशस्तिष्ठ
तिष्ठेत्युक्तो ऽपि मद्वचनं वक्ष्यसि दुःखस्य मद्दुःखस्य हेतुभूतं
पापिष्ठमतिदुःखजनकत्वात् पापिष्ठं चिरविलम्बनमिति हेतोः शीघ्रं गच्छेति
रामस्तमब्रवीत्  ॥  २।४०।४७  ॥   

  

तं जनमनुव्रजत्पौरजनमनुज्ञाप्य रामेण कृतां पुनः परावृत्त्य गमनानुज्ञां
प्रापय्य व्रजतो ऽपि स्वतो गच्छतो ऽपि पुनः शीघ्रं शीघ्रगत्यर्थम्  ॥ 
२।४०।४८  ॥   

  

राज्ञो जनो राजसंबन्धी जनः, अवरोधजन उपजीविजनश्च रामं मनसा प्रदक्षिणं
कृत्वा न्यवर्तत देहमात्रेणेति शेषः । रथस्य शीघ्रगत्वादिति भावः आशुवेगेन
मनसा तु न न्यवर्तत, मानुषमितरमनुष्यसमूह आशुवेगेन मनसापि न न्यवर्तत अपिना
देहेन च न न्यवर्तत । "मनसाप्यश्रुवेगैश्च" इति पाठान्तरम् । अत्र पाठे
मनसो ऽनिवृत्तेरश्रुवेगो ज्ञापकः  ॥  २।४०।४९  ॥   

  

उत्कटदिदृक्षावतो राज्ञस्तु सचिववचनान्निवृत्तिरित्याह यमिच्छेदिति  ॥   

२।४०।५०  ॥   

व्यवस्थितो ऽवस्थितः  ॥  २।४०।५१  ॥   

  

इति श्रीरामाभिरामे श्रीरामीये रामायणतिलके वाल्मीकीय  

आदिकाव्ये ऽयोध्याकाण्डे चत्वारिंशः सर्गः  ॥  २।४०  ॥   

  

  


