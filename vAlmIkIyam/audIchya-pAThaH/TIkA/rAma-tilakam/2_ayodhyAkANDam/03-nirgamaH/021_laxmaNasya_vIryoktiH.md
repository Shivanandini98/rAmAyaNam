+++
title = "०२१ लक्ष्मणस्य वीर्योक्तिः"
title_english = "021 Rama consoles angry Lakshmana"

+++


तत्कालसदृशं रामवियोगहेतुककौसल्यादुःखप्रवृत्तिकालोचितम्  ॥  २।२१।१  ॥   

  

आर्ये कौसल्ये गच्छेदिति यत्तन्ममापि न रोचते । स्त्रिया
इत्याद्युत्तरान्वयि  ॥  २।२१।२  ॥   

  

अत एव विपरीतः प्राप्तप्रकृतिवैपरीत्यः । चोद्यमानः स्त्रिया ।
क्रोधवशात्पुनरुक्तिर्न दोषाय । किमिव न ब्रूयात् अनुचितशतमपि
ब्रूयादतस्तद्वचो  

न श्रद्धेयमिति । एतेन राजाज्ञाभङ्गः कथं कार्य इति शङ्का समाहिता  ॥ 
२।२१।३  ॥   

  

ननु रामदोषप्रयुक्तं विवासनं स्यात्तत्राह नास्येति । रामस्येत्यर्थः ।
अपराधं पितृविषयकं दोषमसमञ्जादेरिव प्रजावधादिपातकम्  ॥  २।२१।४  ॥   

  

सुतराममित्रो ऽपि शत्रुरपि निरस्तो ऽपि महापातकादिवशं गत्वा त्यक्तो ऽपि
परोक्षमपि रामस्य दोषं यो वदेत्तं न पश्यामि  ॥  २।२१।५  ॥   

  

यदेवमतो देवतुल्यं दान्तं गुरुभिः शिक्षितम् एवमुक्तगुणं पुत्रं
धर्ममवेक्षमाणः कस्त्यजेदित्यन्वयः । रिपूणां कैकेय्यादीनां विषये ऽपि
वत्सलं स्निग्धम्  ॥  २।२१।६  ॥   

  

बाल्यं बालभावमविमृश्यकारित्वं कामपरवशत्वं उपेयुषः प्राप्तस्य । राजवृत्तं
पूर्वराजाचरितम्  ॥  २।२१।७  ॥   

  

अतो यावदिममर्थं त्वत्प्रवासनरूपं कश्चिदपि न जानाति तावत्ततः पूर्वमेव
शासनं राज्यमभिषेकेणात्मस्थमात्माधीनं कुरु । "शोभनम्" इति पाठे
राज्यफलकमभिषेकम्  ॥  २।२१।८  ॥   

  

कथमेवं शक्यं तत्राह-- मयेति । अधिकं त्वदाज्ञोल्लङ्घनपूर्वमभिषेकविघ्नम्
 ॥  २।२१।९  ॥   

  

विप्रिये तव विपक्षभावे  ॥  २।२१।१०  ॥   

  

पक्ष्यो मातुलादिः । यो वान्यः कश्चिदस्य हितमिच्छति । मृदुर्हीति अतो
मार्दवं न युक्तम् । मार्दवानुचितः काल इति भावः  ॥  २।२१।११  ॥   

  

ननु राज्ञा राज्यस्य भरताय दीयमानत्वादपरिहार्यो ऽयमर्थस्तत्राह-- प्रेति ।
कैकेय्या प्रोत्साहितस्तस्यां सन्तुष्टो यदि पिता नो ऽस्माकममित्रभूतो
जायते तदासौ  

बन्धनं प्राप्यताम्, अथवास्य वध एव क्रियताम् । त्रेताद्वापरयोः
संधावयमवतारस्तदा च किंचिदधिकपादेनाधर्मप्रवेश इति तदनुसारेण
लक्ष्मणस्यैवमुक्तिः, कैकेय्याश्च परोपदेशेनैवं मतिः, छलेन वालिवधे
प्रवृत्तिश्च भगवत इति बोध्यम्  ॥  २।२१।१२  ॥   

  

नन्वेवं दोषः स्यात्तत्राह गुरोरिति । एवं च शास्त्रसंमतत्वान्नात्र दोष
इति भावः  ॥  २।२१।१३  ॥   

  

ननु राज्ञो बलवत्त्वाद्बन्धनाद्यशक्यमत आह बलमिति । उपस्थितं ज्येष्ठत्वेन
न्यायस्तवैव प्राप्तमिदं राज्यम् । एवं च बलहेत्वोरभावाद्बन्धनादि
शक्यमेवेति भावः  ॥  २।२१।१४  ॥   

  

बलाभावमेवाह त्वयेत्यादि  ॥  २।२१।१५  ॥   

  

ननु तवाप्येवं वदतो न विश्वासो ज्ञातित्वाविशेषादत आह-- अनुरक्त इति । भाव
आन्तरो ऽभिप्रायः  ॥  २।२१।१६  ॥   

  

संप्रत्येवानुरागनिर्णय इत्याह दीप्तमिति । दीप्तमग्निम् क्रोधमित्यर्थः ।
अरण्यं वा पित्राज्ञया  ॥  २।२१।१७  ॥   

  

राघवश्चेति । चात्सर्वो जनश्च  ॥  २।२१।१८  ॥   

  

कैकेय्यासक्तमानसमत एव कृपणम् । वृद्धभावेन वृद्धत्वेन गर्हितं यथा भवति  

तथा बाल्ये कामुकत्वे स्थितम्  ॥  २।२१।१९,२०  ॥   

  

अनन्तरं युक्तं कार्यं तत्त्वं कुरुष्व यदि रोचते तर्हि लक्ष्मणवाक्यं
कुरुष्वेति शेषः । अनेन कौसल्याया गूढं स्वानभिमतत्वं लक्ष्मणोक्तस्य
सूचितम्  ॥  २।२१।२१  ॥   

  

पुना रामाभिप्रायनिर्णयाय लक्ष्मणवाक्यमेवोपोद्बलयितुमेतद्राजवाक्यमपि न
येन तव दोषः स्यात्, किंतु मत्सपत्न्या इत्याह न चेति । अधर्म्यं कनिष्ठस्य
राज्यरूपं मम सपत्न्या भाषितं वचः श्रुत्वा मां विहायेतो वनं गन्तुं
नार्हसि  ॥  २।२१।२२  ॥   

  

अथ यदि सापत्नमातृवाक्योल्लङ्घने ऽप्यधर्मबुद्ध्या तत्राप्यादरस्तर्हि
राज्यं परित्यज्यैवेह तिष्ठेत्याह धर्मज्ञ इति  ॥  २।२१।२३  ॥   

  

शुश्रूषुः शुश्रूषां कुर्वन् । पुत्रेति रामसंबोधनम् । त्रिदिवं गतः
मातृसेवया प्राजापत्यपदं प्राप्त इति भावः । तथाहि ततो ऽपि गौरवेणाहं
पूज्येत्यर्थः । "पितुर्दशगुणं माता गौरवेणातिरिच्यते" इति स्मृतेः ।
नानुजानामि वनं गन्तुमिति शेषः । किं च प्रतिषेधामीत्याह न गन्तव्यमित्यादि
 ॥  २।२१।२४,२५  ॥   

  

अथ वनगमनपर्यन्तं तदाज्ञासत्वादत्र सर्वथा स्थातुमशक्यमिति चेत्तत्राप्याह
त्वद्वियोगादिति । त्वद्वियोगात्परं जीवितादिना मे न किंचित्कार्यम्
अतस्त्वयेत्यादि । एवं च मामपि सह नयेति भावः  ॥  २।२१।२६  ॥   

  

प्रायमनशनदीक्षाम् चो हेतौ यतो जीवितुं न शक्ष्यामि  ॥  २।२१।२७  ॥   

  

ततो मातुर्मरणान्तदुःखदानात् । समुद्रो हि कस्मिंश्चित्कल्पे  

मातुर्दुःखजननरूपाधर्मात्पिप्पलादब्रह्मर्षिकृतां कृत्यां प्राप्य
नरकवासतुल्यं दुःखं प्राप्तवानिति क्वचित्पुराणे प्रसिद्धमित्याहुः  ॥ 
२।२१।२८,२९  ॥   

  

तद्वचनस्य कर्तव्यत्वे ऽपि युगपदनुष्ठानासंभवात्पितृवचसः प्रथमप्राप्तत्वेन
प्राबल्यात्तदतिक्रमो, शक्य इत्याह नास्तीति  ॥  २।२१।३०  ॥   

  

किं च पितुर्वाक्येन गोमातृवधो ऽपि पूर्वैर्महात्मभिः कृतः, मया तु
दुःखमात्रं मातुः संपाद्यत इति न किंचिदेतदित्याह ऋषिणेति । अधर्मं जानतापि
ऋषिणापि मन्त्रद्रष्ट्रापि पितृवाक्यतो गौर्हता तस्मात्पित्तृवाक्याकरणे
महानधर्म इति सूचितम्  ॥  २।२१।३१  ॥   

  

महान्वधो ब्राह्मणसकाशादतिनिन्द्यो वधः । अनेन प्राणत्यागेनापि पितृवाक्यं
पालनीयमिति सूचितम्  ॥  २।२१।३२  ॥   

  

परशुना स्वयं स्वहस्तेन च्छिन्ना । अरण्ये तपोवने । एवं पित्राज्ञया
मातृवधो ऽपि यद्यधर्मो न तदा दुःखमात्रं न तथेति किं वक्तव्यम्  ॥  २।२१।३३
 ॥   

  

अक्लीबं कातर्यरहितम् । अतः पितुर्हितं करिष्यामि  ॥  २।२१।३४,३५  ॥   

  

ते प्रतिकूलमपूर्वं पूर्वानाचरितं धर्मं नाहं प्रवर्तये ।
उक्तस्यैवार्थस्यान्वयेन  

प्रतिपादनं पूर्वैरिति । अयमभिप्रेतो धर्मजनकत्वेनेष्टः पितृवाक्यपालनरूपः
पूर्वैरयं मार्गोगतः प्राप्तः, मयापि तेषामनु पश्चाद्गम्यते  ॥  २।२१।३६
 ॥   

  

तस्माद्धेतोर्भुवि भूलोके कार्यं कर्तुं योग्यमेव तदेतत्पितृवाक्यं मया
क्रियते नान्यथा ऽकृत्यं न क्रियत इत्यर्थः । नाम प्रसिद्धम् । कश्चिन्न
हीयते मातुः किंचिद्दुःखोत्पादने ऽपि धर्मेणेति शेषः  ॥  २।२१।३७  ॥   

  

पुनरनन्तरम्  ॥  २।२१।३८,३९  ॥   

  

मम मातुर्यन्महद्दुःखं तत्सत्यशमयोरभिप्रायं तद्विषयमदभिप्रायमज्ञात्वा
इत्यतस्तवेदृशं वाक्यं तत्त्वज्ञस्यानुचितमिति भावः  ॥  २।२१।४०  ॥   

  

तदेवाह धर्म इति । धर्मः सर्वपुरुषार्थेषूत्तमः श्रेष्ठः । प्रतिष्ठितं
प्रशस्तं कारणम् । एतदुत्तमं पितुर्वचनं धर्मसंश्रितमपि वने तपस्यया
तपस्विरक्षणेन च धर्मलाभात् अतो ऽवश्यं कर्तव्यं तद्वच इति भावः ।
अत्रोत्तममित्यस्य त्रैलोक्यसुखदत्वेनोत्तममिति व्यङ्ग्यम्  ॥  २।२१।४१  ॥   

  

पितृवाक्यकरणस्य प्रतिज्ञातत्वादपि तदुल्लङ्घनमनुचितमित्याह संश्रुत्येति ।
प्रतिज्ञाय । वृथा मोघम्  ॥  २।२१।४२  ॥   

  

इदं सपत्न्याः कैकेय्या वचनं न पितुस्तत्राह सो ऽहमित्यादि  ॥  २।२१।४३  ॥   

  

अनार्यां मतिं पितरं बद्ध्वा हत्वा वा राज्यं कर्तव्यमित्येवमधर्मविषयां
मतिम् । मद्बुद्धिः पितृवाक्यकरणरूपा अनुगम्यतामनुवर्त्यताम्  ॥  २।२१।४४,४५
 ॥   

  

शापितासि शपथं प्रापितासि । गमननिरोधं मा कुर्विति शेषः  ॥  २।२१।४६  ॥   

  

दिवं हित्वा भूमौ पतितः पुनर्दिवं यथा गतस्तथेत्यर्थः  ॥  २।२१।४७  ॥   

  

पुनरेष्यामीत्यन्वयः  ॥  २।२१।४८  ॥   

  

पितू राज्ञो दशरथस्य  ॥  २।२१।४९  ॥   

  

संभारानभिषेकसंभारान् निगृह्य निवार्य अनुवर्त्यतां त्वयानुमन्यतामित्यर्थः
 ॥  २।२१।५०  ॥   

  

सुधर्म्यं धर्मयुक्तम् अव्यग्रं धैर्ययुक्तम् अविक्लवमकातरम् । मृतेव
मूर्च्छितेति यावत्  ॥  २।२१।५१  ॥   

  

स्वधर्मेण पालनादिरूपमातृधर्मेण । सुहृत्तया पितुरिव स्नेहवत्तया  ॥ 
२।२१।५२ ॥   

  

लोकेनेतरबन्धुजनेन । स्वधया पितृपूजनेन इदमुपलक्षणं देवपूजादेरपि ।
अमृतेनामृतत्वसाधनेन तत्त्वज्ञानेनापि किम् कृत्स्नादपि
जीवलोकात्कृत्स्नालोकसंनिध्यान्मुहूर्तमपि तव संनिधानमेव श्रेयः  ॥  २।२१।५३
 ॥   

  

नरैरुल्काभिरलातैरपोह्यमानस्तुद्यमानो निशि ध्वान्तमभिप्रविष्टो गज इव भूयः
प्रजज्वाल । किमिदं यन्मामधर्मे प्रवर्तयितुं विपलतीति क्रोधः  ॥  २।२१।५४
 ॥   

  

तत्र रामस्य धर्मे निष्ठां वाल्मीकिः श्लाघते यथा स एवेति । तत्र
तथाविधघोरदशायाम् । अनन्वयालङ्कारो ऽत्र  ॥  २।२१।५५  ॥   

  

ममाभिप्रायं धर्मैकनिष्ठत्वरूपम् । अभ्यर्दयसि पीडयसि । "अभ्यर्थयसि" इति
पाठे प्रेरयसीत्यर्थः । सर्वथान्तर्भावितण्यर्थता । एवं सुतरां दुःखं मा मा
कुर्वित्यर्थः  ॥  २।२१।५६  ॥   

  

धर्मफलोदयेषु पूर्वकृतधर्मफलोत्पत्तिकालेषु ये धर्मार्थकामास्त्रयो ऽपि
लोके समीक्षिता दृष्टा मन्वादिभिर्धर्मफलत्वेन ये त्रयो ऽपि दृष्टास्ते
सर्वे तत्र धर्मे सति अवश्यं भवेयुरिति मे मतिः न तु तत्र  

मे कश्चित्सन्देह इति भावः । एकतो ऽनेककार्यलाभे दृष्टान्तमाह भार्येवेति ।
वश्यानुकूला । अतिथिपूजादिधर्मसाधनम्, अभिमताभिप्रिया कामसाधनम् । सपुत्रा
परमलोकगमनरूपार्थसाधनं च भवति तद्वत् । तस्माद्धर्म एव मुख्य इति स एव
रक्ष्य इति भावः  ॥  २।२१।५७  ॥   

  

अमुमेवार्थं भङ्ग्यन्तरेण द्रढयति यस्मिन्निति । यस्मिन्कर्मणि सर्वे
धर्मादयो ऽसंनिविष्टा असंबद्धास्तन्नोपक्रमेत नारभेतैवेति शेषः ।
एकैकफलकानेककर्मसंभवे ऽपि यतो धर्मः स्यात्तदुपक्रमेत तदेव कुर्यान्नापरम्
। कुतस्तत्राह द्वेष्य इति । अर्थपरो धर्मविरुद्धकेवलार्थपरः । कामात्मता
धर्मविरुद्धकामपरता न प्रशस्ता गर्हिता राज्ञ इव  ॥  २।२१।५८  ॥   

  

यदेवमतो गुरुश्चेत्यादि । गुरुरुपनेता धनुर्वेदाद्युपदेष्टा च स यत्कार्यं
व्यादिशेत्तद्धर्ममवेक्ष्य पितृवचनकरणं धर्म इति ज्ञात्वा को न कुर्यात्  ॥ 
२।२१।५९  ॥   

  

इमां सकलां संपूर्णां न कर्तुं न शक्नोमि । नियोगे प्रभुरिति शेषः । मातुः
स्वेन  

सह गमननिषेधायाह-- देव्याश्चेति । भर्तृत्वात्स एवास्या गतिर्न तु पुत्रः ।
"सगतिः स धर्मः" इति पाठे तेन सगतिः समानगतिरेषा । सः तच्छब्दस्य
बुद्धिस्थपरामर्शकत्वात्तेन सहवास एवास्या धर्मः, न तु मया सह वास इत्यर्थः
 ॥  २।२१।६०  ॥   

  

तदेवाह तस्मिन्निति । स्वे पथीष्टपुत्रं परित्यज्यापि सत्यं
रक्षणीयमित्येवंरूपे सत्यमार्गे । अन्येत्यस्य विवरणं विधवेति  ॥  २।२१।६१
 ॥   

  

मा मामित्यर्थः । पुनर्ययातिः स्वर्गमापेति शेषः  ॥  २।२१।६२  ॥   

  

केवलाराज्यकारणाद्धर्महीनराज्यहेतोः । महोदयं महाफलम् । यशः प्राप्तमपि
राज्यं त्यक्त्वा पितृवाक्यपालनं कृतवानित्येवं यशः पृष्ठतः कर्तुं नालम् ।
जीविते मनुष्यजीवने ऽदीर्घकाले ऽल्पकालतया निश्चिते सति
तदर्थमवरामवरप्रयोजनिकां महीमधर्मतः परमपुरुषार्थत्यागेन न तु वृणे इति
संबन्धः  ॥  २।२१।६३  ॥   

  

पराक्रमाद्धैर्यात् । दर्शनं स्वसंमतं धर्मरहस्यामनुशास्योपदिश्य तां
जननीं  

प्रदक्षिणं कृत्वा हृदि चकार गन्तुं मनश्चकारेत्यर्थः  ॥  २।२१।६४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे एकविंशः सर्गः  ॥  २।२१  ॥   

  

  


