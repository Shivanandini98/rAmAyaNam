+++
title = "०२५ कौसल्याशीर्वचनम्"
title_english = "025 Kausalya bids farewell to Rama"

+++


मङ्गलकरणमेवाह सेति । आयासं तज्जनकं शोकम् उपस्पृश्याचम्य मङ्गलानि
मङ्गलवचनानि  ॥  २।२५।१  ॥   

  

सतां क्रमे सतां मार्गे  ॥  २।२५।२,३  ॥   

  

देवेष्वायतनेषु देवालयेषु । प्रणमसे च । चाद्रक्षितुमिच्छसि च । ते च देवाः
चादृषयः  ॥  २।२५।४  ॥   

  

गुणैः सद्गुणैः  ॥  २।२५।५  ॥   

  

मातृशुश्रूषयेति । मातात्र कैकेयी  ॥  २।२५।६  ॥   

  

समिदादिपदेन तदधिष्ठात्र्यो देवता उपलक्ष्यन्ते । क्षुपा ह्रस्वशाखास्तरवः
शिफायुक्तवृक्षाः क्षुपा इत्यन्ये । हदा इति जलाशयमात्रोपलक्षणम् । त्वां
रक्षन्त्वित्यग्रिमेण संबन्धः । पतङ्गः पक्षिणः  ॥  २।२५।७  ॥   

  

स्वस्ति इत्यस्य कुर्वन्त्वित्यग्रिमेण संबन्धः । धाता विराट् । विधाता
सृष्टिविधायकः  ॥  २।२५।८१३  ॥   

  

नक्षत्राणि रेवत्यादिनक्षत्राधिष्ठात्र्यो देवताः ग्रहाः सूर्यादयः
ग्रहदेवतास्तत्तदधिदेवताः । पुनरुक्तिरत्र पुत्रप्रेमपारवश्यान्न दोषाय ।
पाठान्तरे ऽप्ययमेवार्थः  ॥  २।२५।१४१६  ॥   

  

सर्वक्रव्यादसंबन्दिभयं पुत्रक ते मा भूदित्यन्वयः  ॥  २।२५।१७  ॥   

  

प्लवगा वानराः दंशा वनमक्षिकाः गहने तव मा भूवन्मा सन्तु  ॥  २।२५।१८  ॥   

  

ऋक्षा भल्लूकाः । ते तुभ्यम्  ॥  २।२५।१९  ॥   

  

सर्वजातियाः सर्वजातीयाः । "सर्वजातः" इति पाठे क्रूरजन्तव इति फलितार्थः
 ॥  २।२५।२०  ॥   

  

आगमा मार्गाः ते झटिति त्वदागमनयोग्या भवन्त्वित्यभिप्रायेणैवमुक्तिः ।
सर्वसंपत्त्यो वनवासापेक्षिताः फलमूलादिरूपाः सन्त्विति शेषः  ॥  २।२५।२१
 ॥   

  

पार्थिवेभ्यः पृथिवीभवसत्त्वेभ्यः । देवेभ्यो ये च ते परिपन्थिनस्तेभ्यश्च
स्वस्त्यस्त्विति योजना  ॥  २।२५।२२,२३  ॥   

  

ऋषिमुखाच्च्युता निर्गताः । त्वया गृहीताश्चेति शेषः  ॥  २।२५।२४  ॥   

  

भूतकर्तृ ब्रह्म । जगत्कारणं ब्रह्मेत्यर्थः  ॥  २।२५।२५२७  ॥   

  

उपसंपादयामास । होमायेति शेषः  ॥  २।२५।२८  ॥   

  

अनामयमारोग्यम् उद्दिश्येति शेषः । बाह्यं बलिं होमस्थानाद्बहिर्भूतं
लोकपालादिबलिम्  ॥  २।२५।२९  ॥   

  

स्वस्तिवाच्यं स्वस्तिवाचनमुद्दिश्य मध्वादिभिरुपलक्षितान्द्विजान्कृत्वा
रामस्य वने  

स्वस्त्यस्त्वित्येवंरूपां वने स्वस्त्ययनक्रियां वाचयामासेत्यन्वयः  ॥ 
२२५।३०  ॥   

  

काम्यामिच्छाविषयाम्  ॥  २।२५।३१  ॥   

  

वृत्रनाशे तद्रूपनिमित्ते  ॥  २।२५।३२  ॥   

  

प्रार्थयानस्य आर्षत्वान्मुगभावः । अनेन भावि महद्युद्धं तत्र जयश्च सूचितः
 ॥  २।२५।३३,३४  ॥   

  

विक्रमः पादविक्षेपः  ॥  २।२५।३५  ॥   

  

शुभमङ्गलं मङ्गलानामपि मङ्गलम्  ॥  २।२५।३६  ॥   

  

इति उक्त्वेति शेषः । पुत्रस्य शिरसि शेषा अक्षताः शेषा इत्यक्षतनामेति
कतकः । समालम्भो विलेपनम्  ॥  २।२५।३७  ॥   

  

सिद्धार्थां दृष्टवीर्यां विशल्यकरणीमित्यन्वर्थनामिकामौषधीं गुलकीकृत्य
शुभां रक्षां चकार  

रक्षाहेतुत्वेन हस्ते बबन्धेत्यर्थः । तां मन्त्रैरतिशयितां कर्तुं जजाप च
 ॥  २।२५।३८  ॥   

  

उवाचापि मन्त्रानिति शेषः । जपोत्तरं स्पष्टमपि
मन्त्रानुच्चारयामासेत्यर्थः । एतच्च तन्मन्त्रार्थानुसन्धानेन रामस्य
हृत्प्रसादार्थम् । प्रहृष्टेवेति हर्षापारमार्थ्यद्योती इवशब्दः । तदेवाह
वाङ्मात्रेणेति । संसज्जमानयान्तरखेदगद्गदया  ॥  २।२५।३९ ॥   

  

आनम्येति उच्चत्वात्पुत्रस्य यद्वा वाल्मीकेरपि
वर्णनीयमयीभावादुवाचेत्युक्तावपि पुनरवददित्युक्तिर्न दोषाय  ॥  २।२५।४०
 ॥   

  

सन्धितं राजवर्त्मसु प्राप्तराज्यमिति यावत्  ॥  २।२५।४१  ॥   

  

मङ्गलै राजोचितवस्त्राभरणैः वध्वाः सीतायाः संवर्ध संवर्धय । याहि भोः गच्छ
भोः । भो इति निपात आमन्त्रणे  ॥  २।२५।४२,४३  ॥   

  

मात्रा प्रदक्षिणकरणं रक्षार्थम्  ॥  २।२५।४४  ॥   

  

निपीड्य नमस्कृत्य । तया श्रिया मातृकृतमङ्गलजशोभया  ॥  २।२५।४५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे पञ्चविंशः सर्गः  ॥  २।२५  ॥   

  

  


