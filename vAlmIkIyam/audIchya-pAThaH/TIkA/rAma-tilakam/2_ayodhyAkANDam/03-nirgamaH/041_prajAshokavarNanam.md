+++
title = "०४१ प्रजाशोकवर्णनम्"
title_english = "041 The Grief"

+++


इदानीं तत्प्रयाणनिमित्तः सर्वप्रजाशोक उच्यते तस्मिन्निति ।
मातृवेष्टितपित्रुद्देशेन कृताञ्जलौ निष्कामति नगरान्निर्गच्छति सति  ॥ 
२।४१।१  ॥   

  

तदेवाह अनाथस्येति । तपस्विनः शोच्यस्य गतिः सकलसुखावाप्तिहेतुः शरणं
सर्वापद्भ्यो रक्षिता  ॥  २।४१।२  ॥   

  

अभिशस्तो मिथ्याभिशंसनं प्रापितः क्रोधनीयानि प्रजाक्रोधकराणि  ॥ 
२।४१।३,४ ॥   

  

वनं गन्तुमिति शेषः । अस्य जनस्येत्युक्त्वा किं विशिष्य कथनेन सर्वस्य
जगतः परिव्रातेति भगवत्स्वरूपज्ञायाः कस्याश्चिद्वचः  ॥  २।४१।५  ॥   

  

संक्षयमाधारत्वेन गृहभूतं वनवासे तन्निमित्तम् । प्रवत्स्यति प्रवासयति  ॥ 
२।४१।६८  ॥   

  

नाहूयन्ताग्निहोत्रिभिः रामदुःखादिति शेषः । अन्तरधीयत
रामव्यसनात्तद्वंश्यतया दिवसशेषे सत्यप्यन्तर्हितो ऽभूत् अकाले
दुर्दिनमभूदिति भावः । व्यसृजंस्त्यक्तवन्तः नागा गजाः न पाययन्नापाययन्
अडभाव आर्षः । दुर्दिनाद्युत्पाता राज्ञो रावणस्य च नाशसूचका इति बोध्यम्
 ॥  २।४१।९  ॥   

  

त्रिशङ्कुर्दक्षिणदिक्स्थः लोहिताङ्गो भौमः गुरुबुधौ अन्ये सर्वे ग्रहाः
शनिशुक्रादयः सोममभ्येत्य रात्रौ वक्रगत्या चन्द्रं प्राप्य दारुणाः
क्रूरार्चिषः सन्तो व्यवस्थिताः  ॥  २।४१।१०  ॥   

  

गतार्चीषि त्यक्तस्वाभाविककान्तीनि ग्रहा शन्यादयः विशाखा विमार्गस्थाः
सधूमाश्च नभसि  

दृश्यन्ते  ॥  २।४१।११  ॥   

  

कालिका मेघपङ्क्तिरनिलवेगेनाकाश उत्थित उदधिरिव दृश्यते नगरं
प्रचचालेत्यनेन भूकम्पः  ॥  २।४१।१२,१३  ॥   

  

अकस्माद्दैन्यहेतुकारणाभावे ऽपि दैन्यं रामवियोगदैन्यादधिकं दैन्यम्  ॥ 
२।४१।१४ ॥   

  

शोकेन रामवियोगजेन पर्यायसन्तप्तः पुनः पुनः सन्तप्तः
प्रतिज्ञापालनरूपधर्मवत्यपि कोप उत्पातः  ॥  २।४१।१५  ॥   

  

पूर्वं तु केषांचित्तत्वज्ञानां हर्ष आसीत्, संप्रति तु सर्वो ऽप्यहृष्टः
 ॥  २।४१।१६,१७ ॥   

  

सुता अनर्थिनो ऽनपेक्षिणः मातापित्रोरिति शेषः स्त्रीणां भर्तारो ऽनर्थिनः
भ्रातरः  

भ्रातृ़णामनर्थिनः इति शेषः । राममेवान्वचिन्तयन् तद्ध्यानेन सर्वो जनः
सर्वत्र विरक्तो ऽभूदित्याशयः  ॥  २।४१।१८,१९  ॥   

  

पुरंदरेण रहिता सपर्वता समेरुर्यथा मही चलति तस्य त्रिलोकीपतित्वात् तथा  

रामेण रहितायोध्या चचाल । रक्षकाभावात् ननाद च दुःखाच्चक्रन्देत्यर्थः  ॥ 
२।४१।२० ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे एकचत्वारिंशः सर्गः  ॥  २।४१  ॥   

  

  


