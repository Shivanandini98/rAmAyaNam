+++
title = "०१४ अशोकवाटिकाप्रवेशः"
title_english = "014 Hanuma enters the Ashoka garden"

+++


ध्यात्वोत्प्लवनं निश्चित्य तां सीतां मनसा ऽधिगम्य ध्यात्वा तस्य रावणस्य
वेश्मनो वेश्मप्राकारात्प्राकारं वनप्राकारमवप्लुत उत्प्लवनेन प्राप्तः  ॥ 
५।१४।१  ॥   

  

संहृष्टसर्वाङ्गः पुलकितसर्वाङ्गः । वसन्तादौ वसन्तादिसर्वर्तुषु संनिहितैः
पुष्पैः पुष्पिताग्रान्  ॥  ५।१४।२  ॥   

  

भव्यान्न्युजफलान् । उद्दालका वृक्षविशेषाः । नागवृक्षान्नागकेशरवृक्षान् ।
कपिमुखान्कपिमुखाकारफलवतः । चूतविशेषणमेतत्  ॥  ५।१४।३  ॥   

  

ज्यामुक्तः रामेणेति शेषः  ॥  ५।१४।४  ॥   

  

विचित्रां विचित्रपर्यन्ताम् । राजतै रजतादिसंस्कृतैस्तद्वर्णैर्वा  ॥ 
५।१४।५  ॥   

  

चित्रकाननां चित्रद्रुमखण्डाम् । उदितादित्यसङ्काशाम् पुष्पैरिति शेषः  ॥ 
५।१४।६  ॥   

  

पुष्पोपगफलोपगैः पुष्पफलयुतैः  ॥  ५।१४।७  ॥   

  

काले सर्वस्मिन्नपि प्रहृष्टमनुजां मुखविकासादिलिङ्गकहर्षवज्जनाम्
मृगादीन्मदेनाकुलयति ताम् "प्रहृष्टमनुजे काले" इति पदद्वये
सप्तम्यन्तपाठे, तादृक्काले वसन्तप्राग्भवे तत्संनिहिते काले इत्यर्थः  ॥ 
५।१४।८  ॥   

  

बोधयामास शाखाचङ्क्रमणेनेति भावः  ॥  ५।१४।९  ॥   

  

पक्षैरुत्पतद्भिरित्यन्वयः । समाहताः वृक्षा इति शेषः । पुष्पवृष्टयः
पुष्पवृष्टीः  ॥  ५।१४।१०,११  ॥   

  

सर्वाभिधावन्तमिति सन्धिरार्षः । वसन्त इति मेनिरे इति अन्यस्येह वने
ऽशक्यप्रवेशत्वाद्वसन्त एव वृक्षसञ्चारोचितं कपिरूपमास्थाय चरतीति मेनिरे
इत्यर्थः । एतेन द्रष्टृ़णां तस्मिन्विमतिनिवृत्तिरीश्वरानुग्रहादिति
सूचितम्  ॥  ५।१४।१२,१३  ॥   

  

बहुप्रकारं कम्पिताः  ॥  ५।१४।१४  ॥   

  

निर्धूतपत्राणि शिखराण्यग्राणि च येषां ते । धूर्ता अक्षधूर्ताः  ॥ 
५।१४।१५,१६  ॥   

  

स्कन्धमात्रस्याश्रयाः न तु पुष्पादीनाम्, अत एवागमा असेव्याः । मारुतेन
तत्पुत्रेण हनूमता विनिर्धुता इति ह्रस्व आर्ष इति कतकस्तद्वृथा
ह्रस्वस्यापि धुञः सत्त्वात्  ॥  ५।१४।१७  ॥   

  

वर्णको विलेपनम् । निपीतः शुभदन्तयुक्त ओष्ठो यस्याः सा  ॥  ५।१४।१८  ॥   

  

लाङ्गूलहस्तैरित्यत्रैकत्वाभाव आर्षः  ॥  ५।१४।१९  ॥   

  

दामानि जालनि  ॥  ५।१४।२०,२१  ॥   

  

उच्मानविशिष्टा वापीर्ददर्श । श्लोकपञ्चकमेकं वाक्यम्  ॥  ५।१४।२२  ॥   

  

मुक्ताप्रवालरूपा एव सिकता यासाम् । आन्तरकुट्टिमा अभ्यन्तरनिबद्धभूमियुताः
 ॥  ५।१४।२३  ॥   

  

नत्यूहो दात्यूहः  ॥  ५।१४।२४  ॥   

  

द्रमयुक्ताभिस्तीरद्रुमयुक्ताभिः । वापीनां सरिदुपस्कृतत्वं नित्यं
पूर्णजलत्वाय  ॥  ५।१४।२५  ॥   

  

सन्तानः कल्पवृक्षः । गुल्मावृतवनाः । वनं जलम् । करवीरैः कृतमन्तरं
गवाक्षस्थानीयं यासां ताः  ॥  ५।१४।२६  ॥   

  

ततो वापीदर्शनानन्तरम्  ॥  ५।१४।२७  ॥   

  

जगति लोके रम्यं सुन्दरवस्तुभ्यो ऽपि परमसुन्दरम् । तीर्थस्तु-- जगती
पर्वतमित्यर्थः । ह्रस्व आर्षः । मृत्पर्वतमिति यावदिति व्याचक्षाणा
उपेक्ष्य एव  ॥  ५।१४।२८  ॥   

  

निपतितां निःसृताम् । समुत्पत्य कोपादुत्थाय पतितां भूमिशयिताम्  ॥ 
५।१४।२९ ॥   

  

जलेन पतिताग्रैः पादपैः परिणाहवशादधःप्रसृतशाखाद्वारेण जलनिपतिताग्रत्वं
वृक्षाणां कूलात्पातेन वा । प्रियं प्रति क्रुद्धां प्रियसमीपादन्यत्र
जिगमिषुं प्रियबन्धुभिः सस्त्रीभिर्वार्यमाणां प्रमदामिव  ॥  ५।१४।३०  ॥   

  

अत एव कान्तस्य प्रसन्नां पुनरुपस्थितां कान्तामिव, पुनरावृत्ततोयां
वृक्षाग्रप्रतिघातात्परावृत्तजलां ददर्श  ॥  ५।१४।३१  ॥   

  

तस्य पर्वतस्य । पद्मिन्यः पद्मिनीरकृत्रिमदीर्घिकाः  ॥  ५।१४।३२  ॥   

  

उच्यमानविशेषणां कृत्रिमां दीर्घिकामपि ददर्श । सिकतशोभितामित्यत्र ह्रस्व
आर्षः  ॥  ५।१४।३३  ॥   

  

प्रासादैरित्यस्य युतामिति शेषः  ॥  ५।१४।३४  ॥   

  

ये केचित्तत्र वृक्षास्ते सर्वे ऽपि पुष्पफलोभययुता एवेत्यर्थः  ॥  ५।१४।३५
 ॥   

  

सच्छत्राश्छत्राकारसंस्थानवन्तः । तेन शीतलच्छायत्वं सूचितम् ।
सविततर्दीकाः सवेदिकाः । सौवर्णवेदिकाः राजतादिमहावेदिकोपरि
कृतसौवर्णवेदिका इत्यर्थः । लतेत्यर्धमुत्तरान्वयि  ॥  ५।१४।३६  ॥   

  

एकां मुख्यां वृक्षान्तरसंबन्धरहितां च काञ्चनीं तद्वर्णां शिंशपाम् ।
"पिच्छिला गुरुशिंशपा" इति कोशः  ॥  ५।१४।३७,३८  ॥   

  

मेरोः प्रभया दिवाकर इव, तेषां द्रुमाणां प्रभया काञ्चनो ऽस्मीत्यमन्यत ।
काञ्चनवर्णमात्मशरीरं वीक्षते स्मेत्यर्थः  ॥  ५।१४।३९  ॥   

  

तान्काञ्चनानिति । किङ्किण्यस्तेषु फलादिवत्सहजाः, अत एव विस्मयमागमत्  ॥ 
५।१४।४०  ॥   

  

तेषां तरुधर्ममप्याह-- सुषुष्पिताग्रानिति । तुणाः कोमला अङ्कुराः
पल्लवाश्च येषां तान्दृष्ट्वा विस्मयं प्राप्त इत्यन्वयः । तां यस्याः
पर्यन्तवृक्षा एवंभूतास्तामारुह्य । चिन्तयामासेति शेषः  ॥  ५।१४।४१  ॥   

  

इत इति । आगतामिति शेषः । तदेव स्पष्टयति इतश्चेतश्चेति  ॥  ५।१४।४२ ॥   

  

रम्येयमशोकवनिका दुरात्मनो रावणस्यैव दृढं ध्रुवम् ।
राक्षसान्तरस्यैवंविधतदसंभवात्  ॥  ५।१४।४३  ॥   

  

नलिनी चेयं रम्या सा च राजमहिषीत्वाद्रम्यप्रिया, अत एवेमां नलिनीं
नूनमेष्यति  ॥  ५।१४।४४  ॥   

  

अरामा रामवियुक्ता । राजमहिषीत्वादेवोद्यानवनसञ्चारकुशला  ॥  ५।१४।४५  ॥   

  

अयमेवार्थं आदरेण बुद्धिस्थैर्यार्थं त्रिरावर्त्यते-- अथवेति ।
सर्वथेत्यर्थः । न तु पक्षान्तरमिदम् तत्त्वासंभवात्  ॥  ५।१४।४६,४७  ॥   

  

अशोकवनिकान्तःशिंशपाप्रदेशे सीताया आगमने हेत्वन्तरमुन्नयति-- वनेचराणामिति
। मृगपक्ष्यादीनामित्यर्थः  ॥  ५।१४।४८  ॥   

  

सन्ध्या दिनरात्र्योः सन्धिरूपानुष्ठानकालो यस्य कर्मणस्तत्र मनो यस्याः
सा, तथा सन्ध्यार्थे सन्ध्याकालक्रियमाणस्नानाद्यर्थे ।
पूर्ववदेवात्राप्युक्तस्यैवार्थस्यावृत्तिः । रात्रिशेषे हनुमतो ऽस्य वचसः
प्रवृत्तेः । सन्ध्याशब्देनात्र प्रातःकालो विवक्षितः । तत्र
कर्तव्यस्नानादौ चास्त्येव स्त्रीणामप्यधिकार इति कथं स्त्रीणां
सन्ध्यावन्दनमिति परास्तं वेदितव्यम् । किं च सम्यग्भगवद्ध्यानस्यैव
सन्ध्यापदार्थत्वेनास्त्येव तत्र स्त्रिया अधिकारः । गायत्रीमन्त्रेण
तदर्थस्मरणपूर्वकध्याने तु द्विजस्यैवाधिकार इत्यन्यत्  ॥  ५।१४।४९  ॥   

  

या रामस्य पत्नी, संमता च पतिव्रतेति सर्वजनस्य, तस्याः शुभाया इयं
नद्यशोकवनिका चानुरूपा योग्या  ॥  ५।१४।५०,५१  ॥   

  

प्रतीक्षमाणः सीताया आगमनमिति शेषः । अवेक्षमाण इतस्ततो ऽवलोकयन् । पर्णघने
सुपुष्पिते शिंशपावृक्षे निलीनः सन्सर्वं वनं ददर्शेत्यन्वयः  ॥  ५।१४।५२
 ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे चतुर्दशः सर्गः  ॥  ५।१४  ॥   

  


