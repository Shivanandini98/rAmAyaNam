+++
title = "०५५ हनुमता लङ्काग्नौ सीतामृत्यनुमानम्"
title_english = "055 Hanuma doubts whether Seetha dies in the fire"

+++


सन्दीप्यमानामिति  ॥  ५।५५।१  ॥   

  

कुत्सा चात्मन्यजायतेत्युक्तां कुत्सामाह लङ्कामिति । किंस्वित्कर्म कृतम्
कुत्सितमेव कृतमित्यर्थः  ॥  ५।५५।२  ॥   

  

उक्तकुत्सितकार्यमूलं कोप इति निश्चित्य तद्रहितान्स्तौति-- धन्या इति ।
दुःखातिशयादेव महात्मपदपौनरुक्त्यं न दोषाय  ॥  ५।५५।३  ॥   

  

"क्रुद्धः पापं न कुर्याद्यः" इति पाठे क्रुद्धो यः कश्चित्पापं कुर्यान्न
नञि काकुः अपि तु कुर्यादेव अकरणमशक्यमेवेत्यर्थः । तदेव दर्शयति--
क्रुद्धो हन्यादिति  ॥  ५।५५।४  ॥   

  

न जानातीत्येतदेव स्पष्टयति-- नाकार्यमिति ।
क्रुद्धस्याकार्यमयुक्तबुद्ध्या ऽकरणीयं न किञ्चिदप्यस्ति अतो
गुरुहननाद्यपि करोत्येवेत्यर्थः  ॥  ५।५५।५७  ॥   

  

धिगस्तु मामित्यनेनोक्तं स्वधिक्कारमाह-- यदीति । इयं लङ्कां सर्वापि वनं
दग्धैव यदि जानक्यप्यत्रत्या दग्धा स्यात्तदा तेनाजानता मया भर्तुः कार्यं
हतं भवेत्  ॥  ५।५५।८  ॥   

  

एतदेव विवृणोति-- यदर्थमिति  ॥  ५।५५।९  ॥   

  

एतत्कार्यं लङ्कादाहरूपमीषत्कार्यमिवाप्रयाससाध्यकार्यमिव
कृतमनुष्ठितमासीदत्र न संशयः । भर्तुः कार्यं तु मया सर्वथा
नाशितमेवेत्याह-- तस्येति । क्रोधाभिभूतेन मया सीतामपरिरक्षता कृतस्य
सीतादर्शनरूपस्य कार्यस्य मूलक्षयः कृतः  ॥  ५।५५।१०  ॥   

  

ननु सीताविनाशनिश्चयस्ते कथं तत्राह-- विनष्टेति  ॥  ५।५५।११,१२  ॥   

  

वडवामुखे ऽग्नावित्यन्वयः । दद्मि ददामि  ॥  ५।५५।१३,१४  ॥   

  

तदेवेदं कपित्वमनवस्थिमव्यवस्थितकार्यकारीति त्रिषु लोकेषु प्रसिद्धं
दर्शितम् । रोषदोषादक्षोविषयक्रोधदोषात्  ॥  ५।५५।१५  ॥   

  

राजसं रजोगुणमूलम् भावं चेष्टाविशेषम् अनीशं कार्यासमर्थम् अत
एवानवस्थितमव्यवस्थितफलजनकं धिक् । यद्यस्मादीश्वरेणापि समर्थेनापि मया
रागाद्रजोगुणमूलक्रोधवशात्सीता न रक्षिता, अतो धिक्  ॥  ५।५५।१६  ॥   

  

उभौ रामलक्ष्मणौ  ॥  ५।५५।१७२०  ॥   

  

साक्षादुपलब्धान्यपरोक्षमनुभूतशुभफलान्युपपेदिरे । जातानि दृष्ट्वा
पुनरचिन्तयदित्यर्थः  ॥  ५।५५।२१  ॥   

  

चिन्तामेव दर्शयति-- अथवेति । नाग्निरग्नौ प्रवर्तते इति अग्निरग्निं न
दहतीत्यर्थः  ॥  ५।५५।२२,२३  ॥   

  

दहनकर्मा भस्मीकरणसहजस्वभावा यद्यतस्तत्प्रभावान्मां तत्सेवकं नादहत् तत एव
तां स्प्रष्टुमपि नार्हतीत्यर्थः  ॥  ५।५५।२४  ॥   

  

त्रयाणां भरतलक्ष्मणशत्रुघ्नानां देवतात्वात्तस्यामग्र्यप्रवृत्ते
रामभयाच्चेति भावः  ॥  ५।५५।२५  ॥   

  

सर्वत्र प्रभुरपि यत्सेवकत्वान्मे लाङ्गूलं न दहति ततस्तां कथं धक्ष्यति  ॥ 
५।५५।२६  ॥   

  

देवीप्रभावात्सिन्धौ मद्विश्रान्तिनिमित्तं गिरिदर्शनहेतुनातिप्रभाववतीं
तां न दहतीत्याह पुनश्चेति  ॥  ५।५५।२७  ॥   

  

विनिर्दहेत् दाहविषयवाक्यप्रयोगेणेति शेषः । तथा चिन्तयंश्चारणानां वाक्यं
शुश्रावेति योजना  ॥  ५।५५।२८,२९  ॥   

  

दुर्विगाहम् केनाप्यसह्यमित्यर्थः  ॥  ५।५५।३०,३१  ॥   

  

विस्मय आश्चर्यम् । अद्भुतो ऽभूतपूर्वः  ॥  ५।५५।३२  ॥   

  

तत्कालसंभवस्तत्कालजातचारणवाक्यजः  ॥  ५।५५।३३  ॥   

  

दृष्टार्थैर्दृष्टप्रत्ययैर्निमित्तैर्दक्षिणाक्षिस्पन्दनादिभिः कारणैः
सीतारामप्रभावपातिव्रत्यादिरूपैर्ऋषिवाक्यैश्चारणवाक्यैः  ॥  ५।५५।३४  ॥   

  

विदित्वा चारणादिवाक्यैः पुनरेव पुनरपि प्रत्यक्षतो दुष्ट्वा,
प्रतिप्रयाणाय किष्किन्धां प्रति गन्तुं मतिं चकार  ॥  ५।५५।३५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे पञ्चपञ्चाशः सर्गः  ॥  ५।५५  ॥   

  


