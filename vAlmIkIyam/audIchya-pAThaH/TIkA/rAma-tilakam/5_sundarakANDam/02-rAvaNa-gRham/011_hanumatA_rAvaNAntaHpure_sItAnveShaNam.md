+++
title = "०११ हनुमता रावणान्तःपुरे सीतान्वेषणम्"
title_english = "011 Hanuma continues search for Seetha"

+++


अवधूय च तां बुद्धिं सीतासंभावनया प्रवृत्तां कापेयविषयां बुद्धिमवधूय
त्यक्त्वा ऽवस्थितः स्थिरतास्वभावे प्रतिष्ठितः सीतां प्रति
तद्विषयामितरामन्यां चिन्तां पूर्वचिन्ताविघटिकां जगाम  ॥  ५।११।१  ॥   

  

तामेव चिन्तामभिनयति न रामेणेति  ॥  ५।११।२  ॥   

  

अन्यं नरं पुरुषमुपस्थातुमङ्गीकर्तुं नार्हति नाध्यवस्यति । तत्र हेतुः--
नहि रामेति  ॥  ५।११।३  ॥   

  

यदेवम्, अतो ऽन्येयमनुभूतेति निश्चित्य तत्र गृहे पानभूमौ पानशालायां चचार
। पुनः सम्यगन्वेषणायेति शेषः  ॥  ५।११।४  ॥   

  

अथ पानभूमौ दर्शनप्रकारः-- क्रीडितेनेति । क्रीडितेनाक्षादिक्रीडया
क्लान्ताः सत्यस्तथैव निद्रिता इति शेषः । विप्रहता अतिनिद्रिताः स्त्रियः
ददर्शेति शेषः  ॥  ५।११।५  ॥   

  

मुरजेषु मृदङ्गेषु । चेलिकासु चेलिका वाद्यविशेष इत्याहुस्तेषु प्रसक्ता एव
संस्थिताः स्थिता एव निद्रिताः संविष्टाः । सुप्ता ददर्शेति शेषः । आकर्षो
वा  ॥  ५।११।६  ॥   

  

रूपसंलापशीलेन निद्रोद्भ्रमवशात्तस्यास्तस्या रूपविषयो यः संलापो वर्णनं
तच्छीलेन युक्तं यथा भवति तथा गीतार्थस्य भाषणशीलेन  ॥  ५।११।७  ॥   

  

देशकालाभियुक्तेन तद्विषयपरिज्ञानकुशलेन युक्तवाक्यस्य
देशकालोचितवाक्यस्याभिधानशीलेन एतत्सर्वं निद्रोद्भम्रवशादेव बोध्यम् ।
रताधिकेनोत्तमक्रीडावता संयुक्तां पानभूमिं ददर्श  ॥  ५।११।८  ॥   

  

अन्यत्रपीत्यादिश्लोकद्वयं नव्याः प्रमादान्न पठन्ति अन्यत्रापि
पानभूभिन्ने रावणशयनगृहे बहिःस्थां पानभूमिं दृष्ट्वा पुनरभ्यन्तरे
शयनस्थान आगत्यान्वेषणम् रूपविषयो यः संलापो वर्णनं तत्पूर्वं शयानानां
युवतीनां वरस्त्रीणां सहस्रमुच्यमानगुणं ददर्श  ॥  ५।११।९  ॥   

  

तत्पूर्वदृष्टम् रताविरतसंसुप्तं रतान्ते विरतसुप्तं गाढसुप्तम्  ॥  ५।११।१०
 ॥   

  

तासां मध्ये इति  ॥  ५।११।११  ॥   

  

स इति  ॥  ५।११।१२  ॥   

  

सस्त्रीकरावणगृहे पुनः सम्यगन्विष्य, पुनर्बहिः पानभूमिमागत्य विचिनोति--
सर्वकामैरिति । पूर्वं नृत्यादियुक्ततत्स्थस्त्रीमात्रदर्शनम्, इदानीं
तस्याः सर्वकामोपेतत्वदर्शनम्  ॥  ५।११।१३  ॥   

  

तदेव प्रपञ्चयति-- मृगाणामिति  ॥  ५।११।१४,१५  ॥   

  

पुनः पुनर्वराहादिमृगादिकथनं बहुस्थलवर्तितया भूयस्त्वप्रकाशनाय ।
वाध्रीणसः पक्षिविशेषः "कृष्णग्रीवो रक्तशिराः श्वेतपक्षो विहङ्गमः । स वै
वाध्रीणसः प्रोक्तः" इति विष्णुधर्मोक्तेः । छागविशेषो वा "त्रिपिबं
त्विन्द्रियक्षीणं श्वेतं वृद्धप्रजापतिम् । वाध्रीणसं च तं
प्राहुर्याज्ञिकाः श्राद्धकर्मणि  ॥ " इति स्मृतेः । मुखकर्णौ च पानसमये जलं
स्पृशन्ति यस्य स त्रिपिबः । "वाध्रीणसः खड्गमृगः" इति हलायुधः । दध्ना
सौवर्चलेन लवणविशेषेण च आयुतान्संस्कृतान्  ॥   

५।११।१६  ॥   

कृकलकृकरौ समौ पक्षिविशेषवाचकौ एकशल्या मत्स्यविशेषाः कृतनिष्ठितान्कृतं
निष्ठितं निष्ठानं पाको येषां तान्  ॥  ५।११।१७  ॥   

  

आम्लरसो लवणरसश्चोत्तंसो जिह्वाजाड्यपरिहारकर्ता येषु भक्ष्यमाणेषु तैः ।
रागखाण्डवैः "सितामध्वादिमधुरो द्राक्षादाडिमजो रसः । विरलश्चेत्कृतो रागः
सान्द्रश्चेत्खाण्डवः स्मृतः  ॥ " इत्युक्तैः केशरादिभिः कृतवर्णाः
षड्रसोपेताः । पूपा रागखाण्डवा इत्यन्ये  ॥   

५।११।१८  ॥   

महाधनैर्बहुमूल्यैः  ॥  ५।११।१९  ॥   

  

सुश्लिष्टैः सुकृतसन्धिबन्धैः  ॥  ५।११।२०  ॥   

  

उक्तैः सौवर्णरत्नमयशयनासनैः पानभूमिप्रदीप्तेवोपलक्ष्यते ।
बहुप्रकारैर्बहुपादानभेदैः, अत एव विविधैर्विविधरसवद्भिः वरसंस्कारेण
श्रेष्ठसंस्कारकद्रव्ययोगेन संस्कृतैः  ॥  ५।११।२१  ॥   

  

कुशलसंयुक्तैर्निपुणपाचकपक्वैर्मासैः सहोच्यमानगुणाः सुरा ददर्श । तत्र
दिव्याः सुरा वृक्षेभ्यः कदम्बादिभ्यः स्वतः प्रादुर्भूताः । कृतसुराः
शौण्डिकैरुत्पादिताः  ॥  ५।११।२२  ॥   

  

कतसुरावान्तरभेदानाह शर्करासवेत्यादि । शर्करोपादानक आसवः शर्करासवः,
मधूपादानकोमाध्वीकः द्राक्षोपादानक इत्यन्ये । मधूकपुष्पादिजः पुष्पासवः,
खर्जूरफलादिजः फलासवः वासचूर्णैः सुगन्धद्रव्यचूर्णैर्मृष्टाधिवासिताः
दृष्टा इति शेषः  ॥  ५।११।२३  ॥   

  

अथ भूमिवर्णनम्-- बहुषु देशेषु संस्थितैर्माल्यैः सन्तता व्याप्ता भूमिः
शुशुभे उच्यमानविशेषणैः करकैर्घटैश्च सन्तता  ॥  ५।११।२४  ॥   

  

राजतादिषु कुम्भेषु  ॥  ५।११।२५  ॥   

  

पानश्रेष्ठां संभृतप्रशस्तपानाम् । सीधोर्मद्यस्य भाजनानीत्यन्वयः  ॥ 
५।११।२६  ॥   

  

भाजनानि पानभाजनानि । अर्धावशेषाण्यर्धावशिष्टपानानि पीतानि पीतासवानि  ॥ 
५।११।२७  ॥   

  

नैव प्रपीतानि पूर्णासवान्येव पानानि पानभाजनानि । विभागतो विभागेन पानं
ददर्श । इदममुकमिदममुकमिति विभज्य ददर्शेत्यर्थः  ॥  ५।११।२८  ॥   

  

शून्यानि पतिशून्यानि, अत एव परस्परं समाश्लिष्येति  ॥  ५।११।२९  ॥   

  

अपहृत्य बलाद्गृहीत्वोपगुह्य प्रावृत्य उपगम्य तच्छयनस्थानं प्राप्य तां
चपश्यन्विचचारेति संबन्धः  ॥  ५।११।३०  ॥   

  

गात्रजं गात्रस्थम्  ॥  ५।११।३१  ॥   

  

अथ पानभूमितो ऽपि बहिरागत्य तत्र स्थिते पुष्पके प्रवृत्तिकाल इव
निर्गमकाले ऽपि बहुगन्धो वायुरन्यस्त्रियश्चानुभूता इत्याह-- चन्दनस्य
चेत्यादि । पानभूम्यादिकमपि पुष्पकस्थमेवेत्यन्ये । सीधुर्मद्यम्  ॥ 
५।११।३२  ॥   

  

"स्नानानां चन्दनानाम्" इति पाठे स्नानार्हचन्दनानामित्यर्थः । विविधं
गन्धमुद्वहन्प्रववौ, अत एव सुरभिर्गन्धो विमाने मूर्छितो व्याप्तः  ॥ 
५।११।३३  ॥   

  

तत्रान्याः । बहिः प्रतिष्ठितपुष्पके इत्यर्थः  ॥  ५।११।३४  ॥   

  

राक्षसालये आन्तरमध्यबहिःकक्षोपलक्षिते । सर्वत्र निद्रावशत्वान्मदनेन
तद्धेतुकरत्यार्धमूर्च्छितं क्लान्तं तासां रूपं प्रसुप्तानां रात्रौ
मुकुलितानां पद्मिनीनां नलिनीनां यथा रूपं तथैवासीत् । एवंप्रकारेण ददर्श
 ॥  ५।११।३५,३६  ॥   

  

ततो निरीक्षणानन्तरम् । "नेक्षेत नग्नां परस्त्रियम्ऽ इति
शास्त्रस्मरणादिति शेषः । तदेवाह-- धर्मेति । धर्मलोपनिमित्तं यत्साध्वसं
भयं तेन शङ्कितः भीत इत्यर्थः  ॥  ५।११।३७  ॥   

  

धर्मलोपं दर्शयति-- परदारेति । परदारावरोधस्य दारशब्दः स्त्रीसामान्यवाची,
अवरोधशब्दः स्वधर्मयुक्तकुलस्त्रीवाची । प्रसुप्तस्य । अनेन नग्नप्रायत्वं
सूचितम् । तत्समये वसनानां विपर्यासात्  ॥  ५।११।३८  ॥   

  

मे दृष्टिः परदाराणामद्ययावद्विषयवर्तिनी न । किं च
परदारपरिग्रहस्तद्वानतिपापी रावणश्च दृष्टः तादृशदर्शनमपि धर्मलोपकारीति
भावः  ॥  ५।११।३९  ॥   

  

अथ पुनर्विचारेण तदलोपबुद्धिरप्युत्पन्नेत्याह-- तस्येति । अन्या चिन्ता
पूर्वचिन्ताविरोधिनी निश्चिते प्रमाणप्रतिपन्ने एकान्ते सिद्धान्ते
तद्विषयज्ञाने चित्तं यस्य सः, अत एव सा चिन्ता कार्यनिश्चयदर्शिनी
कर्तव्याकर्तव्यनिर्णयसमर्था  ॥  ५।११।४० ॥   

  

तां चिन्तामभिनयति-- काममिति । विश्वस्ता इतरालोकनशङ्कारहिताः । वैकृत्यं
विकारः स्वार्थे ष्यञ् । नोपपद्यते न प्राप्नोति  ॥  ५।११।४१  ॥   

  

ततः किं तत्राह-- मनो हीति । शुभाशुभास्ववस्थासु
पुण्यपापकर्मस्विन्द्रियाणां प्रवर्तने मनो हेतुः मनसो ऽसत्सदर्थरागद्वेषत
इन्द्रियप्रवृत्तिर्हि पापाय, इयं तु मम प्रवृत्तिर्न पापाय, यतस्तन्मे मनः
सुष्ठु व्यवस्थितं परदारेषु न रागवत् पुण्यपापपव्यवस्थायां च स्वचित्तमेव
साक्षीति भावः  ॥  ५।११।४२  ॥   

  

किं च राजाज्ञानुष्ठानरूपसेवकीयपरमधर्मान्यथानुपपत्त्यापि न दोष इत्याह
नान्यत्रेति । तत्र हेतुः-- स्त्रियो हीति । सदा संपरिमार्गणे
मार्गणव्यवहारे लोकैरिति शेषः  ॥  ५।११।४३  ॥   

  

सजातीयेषेवेव मार्गणं प्रसिद्धमित्याह-- यस्येति । सत्त्वस्य प्राणिनो या
योनिर्या समानजातिः परिमार्गते लोक इति शेषः । तत्रैवोपपत्तिमाह-- न
शक्यमिति । एतेन रावणदर्शनजो ऽपि दोषः परिहृतः  ॥  ५।११।४४४६  ॥   

  

अपक्रम्य रावणान्तःपुरबहिःकक्षात इति शेषः  ॥  ५।११।४७  ॥   

  

तां सीतामन्यत्र विचेतुं प्रचक्रमे  ॥  ५।११।४८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे एकादशः सर्गः  ॥  ५।११  ॥   

  


