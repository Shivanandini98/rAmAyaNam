+++
title = "०१८ अशोकवाटिकायां रावणागमनम्"
title_english = "018 Ravana comes to Seetha"

+++


तथेति । किञ्चिच्छेषापरयाममात्रशेषा । विचिन्वतस्तस्याः स्पष्टदर्शनाय
राक्षसीनिद्रारूपमवसरमन्वेषयतः  ॥  ५।१८।१  ॥   

  

विरात्रे रात्रिविपर्यासे । अपररात्र इत्यर्थः । ब्रह्मरक्षसां ब्रह्म
वेदस्तज्ज्ञरक्षसाम् तदेव स्पष्टीकृतम्-- षडङ्गेत्यादिना  ॥  ५।१८।२,३  ॥   

  

निद्रावशादेव स्रस्तमाल्याम्बररधरः  ॥  ५।१८।४  ॥   

  

भृशं नियुक्तो गाढाभिनिवेशितचित्तः । कामे कामवेगम् । इट्टशेषु
तीर्थस्यान्यथायाजेनं भ्रान्त्यैव । रक्षसस्तमोगुणाविष्टस्य
भगवन्मायामोहितस्याकृत्येष्वेव प्रवृत्तेः तथा क्रियमाणं भगवद्ध्यानमपि
पापभोगोत्तरं जन्मान्तरे उत्तमफलायेति बोध्यम्, अत एव ऋक्षाश्वमेघनाम्नो
राज्ञो दानस्तावको ऋङ्मन्त्रः-- "न युष्मे वाजबन्धवो निनित्सुश्च न मर्त्यः
। अवद्यमधि दीधरत  ॥ " इति। तस्यार्थः-- वाजमित्यन्ननाम । अन्नदानेन ये
सर्वेषां बन्धवस्तेषां संबोधनं हे वाजबन्धवः युष्मे युष्मास्वधि ।
सप्तम्यर्थानुवाद्यधिः । निनित्सुश्च न निन्दनेच्छाशीलोऽपि मर्त्योऽवद्यं न
दीधरन्न धारयति । भगवदनुसन्धानेनैव निष्पापत्वादिति । एवं च भगवतो
निन्दावरुद्धभावेन ध्यानमपि नरकभोगोत्तरं जन्मान्तरे उत्तमफलाय अत एवास्य
मरणोत्तरं चतुर्थचतुर्युग्यां चेदिराजकुले जन्म, चतुर्विंशतिचतुर्युग्यां
रामावतार इति हरिवंशोक्तेस्तावत्पर्यन्तं चैतत्पापफलभोग इत्यर्थायातमिति
बोध्यम्  ॥   

५।१८।५७  ॥   

वीथीरशोकवनिकामार्गगमनवीथीः  ॥  ५।१८।८,९  ॥   

  

अङ्गनाः शतमात्रमित्यवधारणे इति कतकः । देवादियोषितो महेन्द्रमिव पौलस्त्यं
रावणमनुव्रजन् । अडभाव आर्षः  ॥  ५।१८।१०  ॥   

  

काञ्चनीः काञ्चनदण्डाः । वालव्यजनहस्ता इत्यस्यान्वव्रजन्निति शेषः ।
तालवृन्तानीत्यस्य जगृहुरिति । अनेन लङ्कायां हेमन्तशिशिरयोरपि शीताभावो
ध्वनितः  ॥  ५।१८।११  ॥   

  

भृङ्गारैः कलशैः । धत्तूरकुसुमसदृशजलपात्रैरित्यर्थ इति तीर्थः ।
मण्डलाग्रा वृत्तपर्यन्ताः बृसीरासनविशेषान् तपस्विनामिमे तृणादिना, अस्य
तु स्वर्णेनेति विशेषः  ॥  ५।१८।१२  ॥   

  

पानस्य पूर्णां पानेन पूर्णाम् शेषे षष्ठी । भ्राजतीं देदीप्यमानाम् ।
दक्षिणा ऽनुकूला  ॥  ५।१८।१३१५  ॥   

  

व्याविद्धाः स्थानादीषच्चलिताः । सम्यगामृदितो मृष्टो वर्णको ऽनुलेपनं
यासां ताः  ॥  ५।१८।१६  ॥   

  

समाल्याः सपुष्पा आकुला मूर्धजा यासां ताः  ॥  ५।१८।१७  ॥   

  

मदिरलोचना मदकरवीक्षणाः । बहुमानाद्भर्तृकृतसंमानात् । कामात्स्वीयात्  ॥ 
५।१८।१८  ॥   

  

मन्दो दुर्मतिः । मन्दं यथा तथाञ्चिता गतिर्यस्य  ॥  ५।१८।१९,२०  ॥   

  

द्वारदेशमशोकवनिकाप्राकारदेशम्  ॥  ५।१८।२१  ॥   

  

दीपिकाभिर्भासितम् । रात्रिशेषसत्त्वात् द्वादश्यां यामावशिष्टरात्रौ
चन्द्रस्यास्तगमनाच्च  ॥  ५।१८।२२  ॥   

  

जिह्मादिगुणके ईक्षणे यस्य तम् समक्षं प्रत्यक्षं कन्दर्पमिव स्थितम्
अपविद्धशरासनं त्यक्तेक्षुचापम्  ॥  ५।१८।२३  ॥   

  

अमृतं पयः मथितपयःफेनवच्छुक्ला आभा यस्य तत् अरजो धौतम् सपुष्पं
पुष्पमालासहितं विमुक्तं विशिष्टमुक्तावन्तम् । यद्वा स्थानाच्युतमङ्गदे
सक्तं वस्त्रमवकर्षन्तमङ्गदादाकृष्य यथास्थाने स्थापयन्तम् ।
"सपुष्पमवकर्षन्तम्" इत्येव पाठः । तीर्थस्तु एतद्योजनाशक्त्या
"सलीलमवकर्षन्तम्" इत्येव पाठः । तीर्थस्तु एतद्योजनाशक्त्या
"सलीलमवकर्षन्तम्" इति पाठं कल्पयति  ॥  ५।१८।२४  ॥   

  

पत्रविटपे निबिडपत्रशाखायाम् विज्ञातुमयममुक इति विशेषेण ज्ञातुम् ।
"निध्यातुम्" इति पाठे ऽप्ययमेवार्थः  ॥  ५।१८।२५,२६  ॥   

  

प्रमदानां क्रीडार्हं वनं प्रमदावनम्  ॥  ५।१८।२७  ॥   

  

शङ्कुकर्णनामा तद्वनरक्षी राक्षसस्तेन विश्रवसः पुत्रो राक्षसो रावणो
दृष्टः नान्येन केनापि पुरुषेणेत्यर्थः  ॥  ५।१८।२८,२९  ॥   

  

यः पुरमध्ये पुरा शेते शयितः सो ऽयमेवेत्यन्वयः । तस्माद्रावणो ऽयमिति
सञ्चिन्त्यावप्लुतः । स्वाश्रितशाखाया अत्यूर्ध्वशाखान्तर इति शेषः  ॥ 
५।१८।३०  ॥   

  

यद्यपि स समुद्रलङ्घनकर्ता, स मारुतात्मजो हनूमानुग्रतेजा तथापि तस्य
रावणस्य तेजसा निर्धूतस्तस्य पुरोवस्थातुमशक्नुवन्पत्रे पत्रबहुले अत एव
गुह्यान्तरे शाखान्तरे सक्तः स्थितः । तत्राप्यत्यल्पशरीरतया संवृतो गुप्तो
ऽभवत् सर्वमायातिरस्कारकमायावतस्तस्य दृष्ट्यग्रे माययाल्पशरीरादिमत्वेन
स्थातुमश्क्यत्वादेवं करणम्  ॥  ५।१८।३१  ॥   

  

उपावर्तत समीपं प्राप्तः  ॥  ५।१८।३२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे ऽष्टादशः सर्गः  ॥  ५।१८  ॥   

  


