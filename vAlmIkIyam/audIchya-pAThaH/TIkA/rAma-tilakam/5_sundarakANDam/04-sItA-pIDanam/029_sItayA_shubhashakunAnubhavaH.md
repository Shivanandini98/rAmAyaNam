+++
title = "०२९ सीतया शुभशकुनानुभवः"
title_english = "029 Seetha experiences some good omens"

+++


तथेति । उपसेविनः सेवकास्त इव  ॥  ५।२९।१  ॥   

  

अरालया वक्रया पक्ष्मराज्या वृतम् । पक्ष्मणो ऽरालया वक्ररोमराज्या
वृतमित्यर्थः । तथा कृष्णं कनीनिकामात्रे अन्यत्र विशालशुक्लत्वयुक्तम्,
अभितस्ताम्रं प्रान्तरक्तम् एकं वामम्  ॥  ५।२९।२  ॥   

  

अध्युषितः कृतसंपर्कः  ॥  ५।२९।३  ॥   

  

संहतयोः श्लिष्टयोस्तयोरूर्वोर्मध्ये वाम ऊरुरित्यर्थः  ॥  ५।२९।४  ॥   

  

हेमरूषितत्वाद्धेमसमानवर्णम् । ईषद्रजोध्वस्तमिवेषन्मलिनमिव
चिरमपरिवर्तनात् । शिखरं दाडिमबीजं तदग्रतुल्यदन्त्याः । "शिखरं
शैलवृक्षाग्रे कक्षाग्रगृहकोटिषु । पक्वे दाडिमबीजे च" इति विश्वः ।
परिस्रंसत पर्यस्रंसतासनादधः पपात  ॥  ५।२९।५ ॥   

  

साधुसिद्धैः सम्यक्संबन्धिभिः । "संवादिभिः" इति पाठान्तरम्  ॥  ५।२९।६  ॥   

  

शोभने अक्षिणी भ्रुवौ केशान्ता अलकाश्च यत्र तत् सितशुक्लदंष्ट्रं
स्फटिकादिसितपदार्थवच्छुक्ला दंष्ट्रा यत्र तत्संबद्धशुक्लदंष्ट्रावदिति च
 ॥  ५।२९।७  ॥   

  

हर्षेण विबुद्धं सत्त्वं चित्तं यस्याः । वदनेन करणेन । शुक्ले शुक्लपक्षे
 ॥  ५।२९।८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे एकोनत्रिंशः सर्गः  ॥  ५।२९  ॥   

  


