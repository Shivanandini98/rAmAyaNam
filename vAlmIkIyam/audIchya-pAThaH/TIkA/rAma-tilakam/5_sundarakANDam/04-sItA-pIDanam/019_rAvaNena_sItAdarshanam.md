+++
title = "०१९ रावणेन सीतादर्शनम्"
title_english = "019 Seetha in Ashoka garden"

+++


ततो हनूमतः प्लवनानन्तरम् । तस्मिन्नेव काले ऽपररात्ररूपे आगमनकाल एव रावणं
दृष्ट्वा । ततो ऽनन्तरं प्रावेपत  ॥  ५।१९।१,२  ॥   

  

रुदत्युपविष्टा ऽभूत् । भीतस्वभावोक्त्या स्वभावोक्तिरत्रालङ्कारः  ॥ 
५।१९।३  ॥   

  

सन्नां शीर्णाम् । शीर्णनौस्थं जनमिवेत्यर्थः  ॥  ५।१९।४  ॥   

  

असंवृतायामास्तरणरहितायाम् । संशितव्रतां रावणवधाय तीक्ष्णं व्रतमिव
कुर्वाणाम्  ॥  ५।१९।५  ॥   

  

मलेन मण्डनस्थानेषु दिग्धाङ्गीं रूषिताङ्गीम् । "चित्राङ्गीम्" इति पठित्वा
मलरूपेण मण्डनेन चित्राङ्गीं कर्बुरामित्यर्थं तीर्थ आह ।
संन्यासित्वादुचितैव तस्य मले ऽपि मण्डनत्वबुद्धिः । ईदृशीं यां ददर्श सा
पङ्कदिग्धा मृणालीव विभाति न विभाति च । स्वरूपशोभयातिमलावरणाच्च न
विभातीत्यर्थः  ॥  ५।१९।६  ॥   

  

सङ्कल्पस्तच्चिन्तनं तद्रूपाश्वसंयुक्तैर्मनोरथै रामसमीपं यान्तीमिव  ॥ 
५।१९७  ॥   

  

अपश्यन्तीं तामिव  ॥  ५।१९।८  ॥   

  

आविष्टां मन्त्राद्यवरुद्धाम् धूप्यमानां सन्तप्यमानाम् धूमवर्णेन केतुना
 ॥  ५।१९।९ ॥   

  

वृत्तमाचारः, शीलं सत्स्वभावः, तद्युते विहितकर्मानुष्ठानवति च कुले जाताम्
तादृश एव कुले पुनः संस्कारं पाणिग्रहणसंस्कारमापन्नामपि दुष्कुले
जातामुत्पन्नां तत्रैव प्राप्तसंस्कारामिव च मलिनां स्थिताम् । स्त्रीणां
विवाहस्यैवोपनयनद्वितीयजन्मस्थानत्वादिति भावः  ॥  ५।१९।१०  ॥   

  

सन्नां क्षीणाम् विमानितामनादृताम्  ॥  ५।१९।११  ॥   

  

आयती धनादिप्राप्तिः । आज्ञा राज्ञ इति शेषः । काल उत्पातकाले पूजां
देवपूजाम्  ॥  ५।१९।१२  ॥   

  

पौर्णमासीं तत्संबन्धिनीम् । तमो राहुः  ॥  ५।१९।१३  ॥   

  

प्रभां रविप्रकाशम् । तमो ऽन्धकारः । परामृष्टां
वेदवेदिरहितपतितैराक्रान्ताम्  ॥  ५।१९।१४  ॥   

  

उत्कृष्टानि त्रुटितानि पर्णानि कमलानि यस्याः सा  ॥  ५।१९।१५  ॥   

  

विस्रावितां रोधोभङ्गादिना ऽन्यतः प्रापितजलाम्, अत एव शुष्काम्,
मृजयाङ्गशुद्ध्या हीनाम्  ॥  ५।१९।१६,१७  ॥   

  

गृहीतां धृताम् । पश्चात्स्तम्भे लाडितां बद्धाम् । कश्चित्तु--
"गृहीतामालिताम्" इति पठित्वा आलितामालानितामित्यर्थमाह  ॥  ५।१९।१८  ॥   

  

अयन्नत इति । केशसंस्काराभावदयत्नतः सिद्ध्येति शेषः  ॥  ५।१९।१९  ॥   

  

अल्पाहारां जलमात्राहाराम् अस्नातयान्नस्य ग्रहीतुमशक्यत्वात् देवराजतः
पायसलाभेन तदनपेक्षणाच्च  ॥  ५।१९।२०  ॥   

  

तपोधनत्वादेव रघुमुख्यस्य सकाशाद्दशग्रीवपराभवमायाचमानां प्रार्थयन्तीम्,
अत एव भावेनान्तरध्यानेन देवतामिव एवार्थे इव । स्वकुलदेवतामेवोद्दिश्य
प्राञ्जलिं कृतनमस्काराम्  ॥  ५।१९।२१  ॥   

  

क्रोधेन रोदनेन वा ताम्रपान्ते आयते शुक्ले च लोचने यस्यास्ताम् । वधाय
तावन्मात्रफलकमेव, न तु स्वेष्टफलकमिति तात्पर्यम्  ॥  ५।१९।२२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे एकोनविंशः सर्गः  ॥  ५।१९  ॥   

  


