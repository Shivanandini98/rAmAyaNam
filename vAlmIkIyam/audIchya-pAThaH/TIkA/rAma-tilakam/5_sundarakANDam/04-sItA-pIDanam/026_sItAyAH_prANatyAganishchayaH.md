+++
title = "०२६ सीतायाः प्राणत्यागनिश्चयः"
title_english = "026 Seetha decides to give up life"

+++


प्रसक्तानि प्रवृत्तान्यश्रूणि मुखे यस्याः सा एवं ब्रुवती वक्ष्यमाणरीत्या
ब्रुवती । विलप्तुं विलपितुम्  ॥  ५।२६।१  ॥   

  

उन्मत्ता भूताविष्टा प्रमत्ता पित्तोद्रेकादिना भ्रान्तचित्तेव
दिङ्मोहादिना मूर्च्छितचित्तेव शोचती शोचन्ती । उपावृत्ता श्रमापनयनाय
परिवर्तनशील । किशोरीव वडवेव  ॥  ५।२६।२  ॥   

  

कामरूपिणा रक्षसा मारीचेन प्रमत्तस्यासंनिधानं प्राप्तस्य राघवस्य
संबन्धिन्याहं रावणेन प्रमथ्य प्रपीड्य कोशन्ती बलादानीता ऽस्मि  ॥  ५।२६।३
 ॥   

  

किं च राक्षसीवशमापन्ना, भर्त्स्यमाना राक्षसीभिः, चिन्तयन्ती रामम्  ॥ 
५।२६।४ ॥   

  

अर्थैर्धनैः  ॥  ५।२६।५,६  ॥   

  

असतीमसतीवत्परगृहस्थाम् । जीवामि जीवितं रक्षामीत्यर्थः । "पाकं पचति"
इतिवत्प्रयोगः  ॥  ५।२६।७  ॥   

  

एतदुत्तरम्-- चरणेनेति । मध्ये द्वौ श्लोकौ प्रक्षिप्तौ । सव्येन वामेन  ॥ 
५।२६।८ ॥   

  

प्रत्याख्यानं मया क्रियमाणं निराकरणं न जानाति । काममोहादिति शेषः ।
नृशंसस्वभावेन क्रूरस्वभावेन । मां प्रार्थयितुं राक्षसीद्वारा स्वानुकूलां
कर्तुम्  ॥  ५।२६।९ ॥   

  

छिन्ना रज्जुवत्, भिन्ना भित्तिवत्, प्रभिन्ना घटवत्, दीप्ता अग्नौ
दीप्तशूल्यमांसवत्, प्रदीपिता प्रदीप्ता गृहादिवत्, वश्चिरं प्रलापेन किम्
। रावणं नोपतिष्ठेयमित्येव निश्चयसत्त्वात्  ॥  ५।२६।१०  ॥   

  

अथ स्वापत्स्थैर्ये कारणानि संभावयति-- ख्यात इति । प्रसिद्धः प्रशस्तगुणः
ईदृशो ऽपि राघवो मद्भाग्यसंक्षयादेव मयि निरनुक्रोशो दयाहीनः संपन्न इति
शेषः । इति शङ्के  ॥  ५।२६।११  ॥   

  

न च तस्य मद्विमोक्षणाशक्तिरित्याह-- राक्षसानामिति । नाभिपद्यते न
प्राप्नोति  ॥  ५।२६।१२  ॥   

  

एतदुत्तरम् कामं मध्ये इति । "मध्ये निरुद्धा रावणेनाहमल्पवीर्येण रक्षसा ।
समर्थः खलु मे भर्ता रावणं हन्तुमाहवे  ॥  विराधो दण्डकारण्ये येन
राक्षसपुङ्गवः । रणे रामेण निहतः स मां नाभ्यवपद्यते  ॥ " इति श्लोकौ
प्रक्षिप्ताविति कतकः । काममन्येषां दुष्प्रधर्षणा भवतु, न तु रामबाणानां
गतिरोधो भविष्यति । आब्रह्मलोकं रामबाणगत्यप्रतिरोधस्य गतिरोधो भविष्यति ।
आब्रह्मलोकं रामबाणगत्यप्रतिरोधस्य भार्गवादिविषये प्रसिद्धतरत्वादिति भावः
। एतेनातिदुर्गस्थानस्थितत्वान्न मोक्षणमित्यपास्तम्  ॥   

५।२६।१३,१४  ॥   

तस्मादत्र मत्स्थित्यज्ञानमेव मद्विमोक्षणप्रवृत्त्यभावे कारणमित्याह--
इहस्थामिति । मर्षयिष्यतीत्यत्र काकुः । जानंश्चेद्भवेत्तदा मर्षयिष्यति ।
अपि तु न सहिष्यत्येवेत्यर्थः  ॥  ५।२६।१५  ॥   

  

संभावितं ज्ञानकारणं च विहतमित्याह-- हृतेति । हृतेत्यधिगत्य ज्ञात्वा यो
मां राघवाय निवेदयेत्सो ऽपीत्यन्वयः  ॥  ५।२६।१६  ॥   

  

अभ्यवपद्यतानुगृह्णानेन । रावणवधे तिष्ठता रावणवधार्थं यतता (?) ।
"रावणद्वन्द्वे" इति पाठे रावणेन सह द्वन्द्वयुद्ध इत्यर्थः  ॥  ५।२६।१७
 ॥   

  

मामिति । इहस्थां माम्  ॥  ५।२६।१८,१९  ॥   

  

यथाहमिदानीमेवं रुदती वर्ते, भूयो मत्तो ऽधिकं मृतभर्तृकत्वाद्राक्षस्यो
रुदत्यो भविष्यन्तीत्यत्र न संशय इत्यर्थः  ॥  ५।२६।२०  ॥   

  

ननु ज्ञाने खल्विदं संभाव्येत, ज्ञानमेव तु दुर्लभं तत्राह-- अन्विष्येति ।
अचिन्त्यसामर्थ्यत्वाद्दैवानुग्रहाच्च लङ्कामप्यन्विष्य मां ज्ञात्वा
रक्षसां कुर्यात् विनाशमिति शेषः । विनाशस्येषत्करत्वमाह-- नहीति  ॥ 
५।२६।२१  ॥   

  

निश्चित एवायमर्थ इत्याह-- चितेति । भवेत् लङ्केति शेषः  ॥  ५।२६।२२  ॥   

  

रक्षो ऽनर्थवन्ममार्थो ऽपि निश्चित एवेत्याह-- अचिरेणेति । युष्माकमनर्थो
ऽपि निश्चित इति च राक्षसीः प्रत्याह-- दुष्प्रस्थान इति ।
दुर्निमित्तप्रवृत्तिरयं विपर्ययः, एतद्विपरीतज्ञानमिति भाति  ॥  ५।२६।२३
 ॥   

  

तामेवाह-- यादृशानीति । यादृशानि दृश्यन्ते तैरेव हतप्रभा भविष्यतीति
ज्ञायत इत्यर्थः  ॥  ५।२६।२४  ॥   

  

शोषम् ऐश्वर्यादेरिति शेषः  ॥  ५।२६।२५  ॥   

  

पुण्योत्सवसमृद्धा च । अद्येति शेषः  ॥  ५।२६।२६  ॥   

  

ध्वनिं रोदनशब्दम् । "दुःखार्तानामिव" इति पाठः  ॥  ५।२६।२७  ॥   

  

सान्धकारालक्ष्मीसहिता  ॥  ५।२६।२८  ॥   

  

यदि राक्षसस्य निवेशने वर्तमानां यां मां रामो जानीयात्तदा लङ्कापुरी
रामसायकैर्निर्दग्धा भविष्यतीत्यन्वयः  ॥  ५।२६।२९  ॥   

  

ननु लङ्कानाशे ऽपि मम जीवनं कथं स्यादिति चिन्तयति-- अनेनेति । समयो
द्वादशमासरूपः तस्य कालः किञ्चिदधिकमासद्वयावशिष्ठत्वादत्यासन्नकाल
इत्यर्थः  ॥  ५।२६।३०  ॥   

  

अस्मिन्काले दुष्टेन रावणेन स कालो मे मृत्युर्विहितः वर्तत इत्यर्थः । ननु
ततः परमपि स्त्रीत्वात्त्वां न हिंस्युस्तत्राह-- अकार्यमिति । ये राक्षसा
अकार्यमिदं कर्तव्यमिदमकर्तव्यमिति न जानन्ति ते नैर्ऋताः पापकारिणः स्युः
 ॥  ५।२६।३१  ॥   

  

अपि च सांप्रतं संपादितात्परदारहरणलक्षणादधर्मात्त्वधर्मादेव यो ऽयं
महोत्पातो वर्तते तेनैते सर्वथा न भविष्यन्ति । नञो ऽत्रानुकर्ष इति कतकः
यदेवमतः-- नैत इति । यतो न विजानन्ति न गणयन्ति  ॥  ५।२६।३२  ॥   

  

राक्षसस्तस्मादयं रावणो ऽपि मां ध्रुवं प्रातराशार्थं कल्पयिष्यति, साहं
कथं करिष्यामि । प्राप्तविशसनकाला तत्काल इति शेषः  ॥  ५।२६।३३  ॥   

  

उक्तमेवाह-- राममिति । कथं करिष्यामिति शेषः  ॥  ५।२६।३४  ॥   

  

तदेवं वीरतरस्य रामस्य स्वानन्वेषणे कारणान्युत्प्रेक्षते-- नाजानादिति । स
रामो लक्ष्मणश्च प्रायेण मां जीवती जीवन्तीं नाजानात् । यदि जानीयातां तदा
जानन्तौ तावुर्व्यां भूमौ परिमार्गणं न कुर्यातामिति न, किं तु कुर्यातामेव
। अतो मृतेति मत्वा तूष्णीं तिष्ठत इति भावः  ॥  ५।२६।३५  ॥   

  

अथवा मद्वियोगेन रामो देहं न्यस्तवानित्याह-- नूनमिति  ॥  ५।२६।३६  ॥   

  

एवं च देवलोकस्था धन्या इत्याह-- धन्या इति । मम वीरमित्यन्वयः  ॥  ५।२६।३७
 ॥   

  

ननु त्वज्जीवनाभावनिश्चयप्रमाणोपलम्भं विना कथं रामेण देहस्त्यक्त इत्यतः
पक्षान्तरमाह-- अथ वेति । धर्मकामस्य हि भार्ययार्थः अयं तु न तथा ।
तदेवाह-- धीमत आत्मानात्मविवेकवतः, अत एव परमात्मनः परमात्मब्रह्मात्मना
स्थितस्य जीवन्मुक्तस्य तस्य मया नार्थः । अनेन वैराग्यादप्रवृत्तिरिति
सूचितम्  ॥  ५।२६।३८  ॥   

  

सर्वदा जीवन्मुक्तेनाङ्गीकार एव न कृतः स्यात्, तादृशे कृते ऽङ्गीकारे
त्वेवंविधस्त्यागो ऽनुचित इत्यतो दूरवासात्स्नेहनाशेनाप्रवृत्तिरित्याह--
दृश्यमान इति । सौहृदं प्रीतिः । नास्त्यदृश्यतो ममादृश्यत्वान्मयि
तन्नास्ति नष्टमित्यर्थः । अयमपि पक्षो ऽसङ्गतः । ईदृशगुणवता
कृतप्रीतेर्नाशनायोगादित्याह-- नाशयन्तीति । कृतघ्ना एव
प्रपन्नजनस्नेहमसंनिकर्षान्नाशयन्ति, नैवं रामो ऽकृतघ्नत्वात्स्वस्य
प्रकृतित्वेन प्राकृतप्रपञ्चभोक्तृत्वेन च तस्याकृतघ्नतौचित्यं वनवासादौ
सङ्गदानाच्च  ॥  ५।२६।३९ ॥   

  

अतः पक्षान्तरम्-- किं वेति । मयि तदुपेक्षाहेतवः केचनागुणा दोषाः स्युः
अयमपि पक्षो न युक्तः । स्वापरिज्ञातस्वापचाराभावात्
तस्मात्प्राग्भवीयदुष्कर्मजो भाग्यक्षय एव हेतुरित्याह-- किं वेति । अतो
ऽक्लिष्टचारित्रादिगुणाद्रामाद्या ऽहं त्राणार्हा सीताख्या भामिनी,
एतावत्पर्यन्तं सा हि यत इदानीं वरार्हेणोत्तमवस्तुयोग्येन रामेण हीनास्मि,
अतस्तस्या मम तेन महात्मना हीनाया मर्तुं श्रेयो मरणं ज्यायः  ॥  ५।२६।४०४१
 ॥   

  

भाग्यक्षयनिश्चयस्य कर्तुमशक्यत्वात्पक्षान्तरम्-- अथ वेति ।
शस्त्रग्रहणमूलत्वात्सर्वथा ऽनर्थस्य हिंसारहिते तपस्येव यावज्जीवं
वर्तितव्यमिति धिया न्यस्तशस्त्रौ जातौ  ॥  ५।२६।४२  ॥   

  

इदमप्यसंभावितं रक्षोभिः कृतवैरेण क्षत्रियेण तत्त्यागायोगादतः
पक्षान्तरम्-- अथवेति । छद्म वञ्चना सा रक्षसां प्रसिद्धैव  ॥  ५।२६।४३  ॥   

  

अतिवर्तत्यतिशयेन वर्तमाने  ॥  ५।२६।४४  ॥   

  

अथ तस्या दुःखनाशकारणं विवेकज्ञानमेवेत्याह-- धन्या इति । सत्यं
ब्रह्मसंमतामात्मत्वेन येषां ते अनेन संसारतरणसामर्थ्यं दर्शितम्, अत एव
जितात्मनो जितान्तःकरणाः, अत एव महात्मानः प्राप्तमहात्मैक्याः, अत एव
महाभागाः पूर्वजन्माद्यर्जितनिष्कामधर्मरूपमहाभाग्यवन्तः मुनयो
ध्यानशीलास्ते धन्याः । तत्र हेतुः-- येषां कर्मजन्ये प्रियाप्रिये न स्तः
 ॥  ५।२६।४५  ॥   

  

प्रियाप्रियाभावं विवृणोति-- प्रियादिति । येषां मुक्तानां
प्रियाद्वियुज्यमानाद्दुखं न संभवेत् । अप्रियात्संयुज्यमानादधिकं
प्रियवियोगादप्यधिकं दुःखं न भवेत् । "अप्रियादधिकं भयम्" इति पाठे
संयुज्यमानादप्रियादधिकं महद्भयमपि न भवेदित्यर्थः । ताभ्यां
प्रियवियोगजदुःखाप्रियसंयोगजदुःखभयान्तराभ्यां ये वियुज्यन्ते तेषां
महात्मनां मामिका नमस्क्रिया ऽस्तु । तेषां नमस्कारेण तत्तुल्यता ममापि
स्यादित्याशयः  ॥  ५।२६।४६  ॥   

  

रामेण त्यक्तान्विष्य न मोचिता प्रियेणैव सन्तोषेणैव प्राणांस्त्यक्ष्यामि
। रावणे त्यक्तायाः प्राणत्यागस्यैव परमप्रियत्वात्  ॥  ५।२६।४७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे षड्विंशः सर्गः  ॥  ५।२६  ॥   

  


