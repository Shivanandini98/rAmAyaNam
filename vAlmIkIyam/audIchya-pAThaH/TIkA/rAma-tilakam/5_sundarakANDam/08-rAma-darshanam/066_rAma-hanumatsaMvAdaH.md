+++
title = "०६६ राम-हनुमत्संवादः"
title_english = "066 Sri Rama urges Hanuma to repeat the words spoken by Seetha"

+++


एवमिति  ॥  ५।६६।१,२  ॥   

  

वत्सस्यत्यत्रापि दर्शनादिति संबध्यते । तथा स्नेहात्स्रवतीत्यनुकर्षः  ॥ 
५।६६।३ ॥   

  

मे श्वशुरेण जनकेन वधूकाले वधूत्वसंपादके काले विवाहकाले वैदेह्याः
शिरोभूषणाय सीतामातृहस्ताद्गृहीत्वा दशरथहस्ते दत्तम् । तच्च तस्मिन्काले
यथाधिकं शोभते तथा मूर्ध्नि बद्धमित्यर्थः  ॥  ५।६६।४  ॥   

  

जनकस्याप्येतदागमः कुतस्तत्राह-- अयं हीति । प्रवरैः श्रष्ठैर्देवैः पूजितः
 ॥  ५।६६।५  ॥   

  

तथा यथा सीतादर्शनमवगतः प्राप्तस्तथा तातस्य दशरथस्य प्राप्तः तद्धस्ते
जनकेन दानात्तस्य स्मरणम् तथा वैदेहस्य राज्ञो जनकस्य सपत्नीकस्य दर्शनं
प्राप्त इत्यर्थः  ॥  ५।६६।६,७  ॥   

  

परासुं मूर्च्छितं मां जीवनाय वाक्यवारिणा सिञ्जन्ती सीता किमाह पुनः
पुनर्ब्रूहि तद्वचनमिति शेषः  ॥  ५।६६।८  ॥   

  

वैदेहीं विना आगतं मणिं पश्यामि, इतः किं दुःखतरम्  ॥  ५।६६।९  ॥   

  

यदि मासं धरिष्यति जीविष्यति तदा चिरं जीवति जीविष्यतीत्यर्थः । तां विना
यथाहं न जीवेयं तथा मां विना सापि न जीविष्यतीत्यर्थः  ॥  ५।६६।१०  ॥   

  

प्रवृत्तिमुपलभ्य क्षणमपि न तिष्ठेयम् । स्थातुं न शक्यमित्यर्थः  ॥ 
५।६६।११  ॥   

  

भीरुभीरुरत्यन्तं भीरुः  ॥  ५।६६।१२  ॥   

  

अम्बुदैरावृतस्तिमिरोन्मुक्तः शारदश्चन्द्र इव तस्या वदनं न राजति  ॥ 
५।६६।१३ ॥   

  

एतेन तद्वाक्यश्रवणरूपेण  ॥  ५।६६।१४  ॥   

  

मधुरा मधुराकारा  ॥  ५।६६।१५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे षट्षष्टितमः सर्गः  ॥  ५।६६  ॥   

  


