+++
title = "०५७ हनुमता लङ्कान्निर्गमनम्"
title_english = "057 Hanuma leaps from Lanka and touches Mount Mainaka"

+++


आप्लुत्योत्प्लुत्य । आधारं गगनमर्णवत्वेन वर्णयति-- भुजङ्गेत्यादि ।
भुजङ्गादय एव विकसितानि कमलादीनि यस्मिन्  ॥  ५।५७।१  ॥   

  

चन्द्ररूपेण कुमुदेन श्वेतोत्पलेन सहितम् अर्करूपकारण्डवाख्यजलपक्षिसहितम्,
अभ्राणि मेघा एव शैवलानि शाद्वलानि च यत्र तत्  ॥  ५।५७।२  ॥   

  

लोहिताङ्गो भौमः, महाग्रहो महाग्राहः, स्वातीरूपो हंसो विलासितः कृतविलासो
यत्र तत्  ॥  ५।५७।३  ॥   

  

वातसङ्घातो वात्या तज्जालं तत्समूह एवोर्मयो यत्र तम् ।
चन्द्रकिरणरूपशीतलजलयुक्तम् । मतुबार्षः । अत्र सावयवरूपकम् ।
गगनस्यार्णवत्वेन चन्द्रादीनां कुमुदादित्वेन च रूपणात्  ॥  ५।५७।४  ॥   

  

ताराधिपमुल्लिखन्निव नखैरिति शेषः । हरन्निव गृह्णन्निव  ॥  ५।५७।५,६  ॥   

  

महाभ्राणीत्यस्य कपिना ऽ ऽकृष्यमाणानीति शेषः  ॥  ५।५७।७,८  ॥   

  

प्रविशन्नित्युक्तमेवार्थं भङ्ग्यन्तरेणाह-- विविधेति ।
विविधेष्वभ्रघनेष्वापन्नो गोचरो मार्गो येन सः । प्रवेशनिष्क्रमाभ्यां
दृश्यादृश्यतनुः । अयं श्लोकः प्रक्षिप्त इति भाति  ॥  ५।५७।९,१०  ॥   

  

मेघस्वनवन्महास्वनो यस्य सः  ॥  ५।५७।११,१२  ॥   

  

सुनाभं मैनाकम्  ॥  ५।५७।१३१६  ॥   

  

लाङ्गूलं चाप्यकम्पयदिति स्वभावोक्तिः  ॥  ५।५७।१७  ॥   

  

फलतीव विशीर्यतीव  ॥  ५।५७।१८  ॥   

  

ये पूर्वसंविष्ठितास्ते तोयदनिःस्वनमिवोरुवेगं तज्जन्यं घोषं
शुश्रुवुरित्यन्वयः  ॥  ५।५७।१९  ॥   

  

वानरेन्द्रस्य निर्घोषं तदीयसिंहनादम्  ॥  ५।५७।२०  ॥   

  

सुहृद्दर्शनकाङ्क्षिणस्तेन शब्देन हनूमानेवैतीति निश्चित्य तद्दर्शनलालसाः
 ॥  ५।५७।२१२३  ॥   

  

बाहूरुवेगं तज्जन्यशब्दम् निनादं च कण्ठशब्दं च  ॥  ५।५७।२४  ॥   

  

नगाग्रात् स्वाश्रयादूर्ध्वदेशस्थानि नगाग्राणीत्यर्थः  ॥  ५।५७।२५  ॥   

  

ते शाखां गृह्य गृहीत्वोर्ध्वदृशा हनूमन्निरीक्षणे पतनभिया शाखां गृहीत्वा
धृत्वा पादपाग्रेषु तदग्रशाखासु स्थिताः । वासांसि समाविध्यन्त
प्राकम्पयन्त । नृत्यान्तर इवेति भावः । प्रकाशानि निर्मलतया प्रकर्षेण
शोभन्ते तादृशानि वासांसि  ॥  ५।५७।२६,२७  ॥   

  

अभ्रं मेघस्तदुपरि यो मेघस्तत्सङ्काशम् अत्युन्नतमेघसमूहसदृशमित्यर्थमन्ये
। स्वजीवनदातृत्वेन स्वपूज्यत्वात्प्राञ्जलयः स्थिताः  ॥  ५।५७।२८  ॥   

  

ततो गिरेररिष्टाख्याद्गिरेः प्लुतः कपिस्तस्य महेन्द्रस्य गिरेः शिखरे
निपपात । अनेनाविश्रममागमनं ध्वनितम्  ॥  ५।५७।२९  ॥   

  

छिन्नपक्षो धरणीधर इवाकाशात्पपात हर्षेणापूर्यमाणः पूर्यमाणहृदयः ।
पर्वतनिर्झरे निर्झरप्रवर्तके शिखर इत्यर्थमेके । श्रमनिवृत्तये जन एव पतित
इत्यन्ये  ॥  ५।५७।३०३३  ॥   

  

शाखानयनं हनूमत आसनार्थम्  ॥  ५।५७।३४,३५  ॥   

  

ताभ्यां जाम्बवदङ्गदाभ्यां प्रसादितः प्रसन्नदृष्ट्याकारितात्मनिरीक्षणः  ॥ 
५।५७।३६४२  ॥   

  

आयताञ्चितदीर्घाणि । आयामो विस्तारः, स्थौल्यमित्यन्ये  ॥  ५।५७।४३  ॥   

  

गिरिशृङ्गेष्वाप्लुत्य । तेभ्य आप्लुत्येत्यर्थः  ॥  ५।५७।४४४६  ॥   

  

समेष्यामः सङ्गता भविष्यामः । अहो इति । तव
स्वामिभक्त्यादिकमाश्चर्यमित्यर्थः  ॥  ५।५७।४७५१  ॥   

  

विविधैर्देवैरुपास्यमान इत्यर्थः  ॥  ५।५७।५२  ॥   

  

कीर्तिमता हनूमता यशस्विनाङ्गदेनेत्यर्थः । ज्वलितं युक्तम्  ॥  ५।५७।५३
 ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे सप्तपञ्चाशः सर्गः  ॥  ५।५७  ॥   

  


