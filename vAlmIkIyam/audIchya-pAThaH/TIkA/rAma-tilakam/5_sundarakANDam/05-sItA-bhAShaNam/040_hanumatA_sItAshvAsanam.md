+++
title = "०४० हनुमता सीताश्वासनम्"
title_english = "040 Hanuma consoles Seetha and travels northward"

+++


आत्महितमात्मदुःखोद्धारप्रयोजनम्  ॥  ५।४०।१  ॥   

  

अर्धसञ्जातान्यर्धं वयःप्राप्तानि, ततः परं जलाभावादासन्नशोषाणि सस्यानि
यस्याः सा यथा दैवात्संपन्नवृष्ट्या संपन्नसस्या भवति तथाहमपि
प्राप्तजीवितनाशामृतोपमात्त्वदर्शनाद्धृतजीवितेति भावः  ॥  ५।४०।२  ॥   

  

सकामा तत्स्पर्शेच्छावती  ॥  ५।४०।३  ॥   

  

अभिज्ञानं चूडामण्यात्मकं दद्या देहि । तथा
कोपात्काकस्यैकाक्षिशातनीमिषीकां क्षिप्त्वा काको रक्षित इत्यपरमभिज्ञानं
दद्याः । श्रावयेत्यर्थः  ॥  ५।४०।४  ॥   

  

अथाभिज्ञानान्तरमाह सन्देशरूपेण-- मनःशिलाया इति । पूर्वतने तिलके नष्टे
सति त्वया रामेण मम गण्डपार्श्वे मनःशिलातिलको निवेशितः, तं किल ।
स्वकृततिलकमित्यर्थः । स्मर्तुमर्हसि । इति मयोक्तमिति ब्रूहीति शेषः  ॥ 
५।४०।५  ॥   

  

अथ केवलसन्देशान्तरमाह स वीर्यवानिति । अनुमन्यसे । सहस इत्यर्थः  ॥  ५।४०।६
 ॥   

  

दिव्य एष चूडामणिरेतावत्कालं सुपरिरक्षितः, एतं व्यसने त्वामिव दृष्ट्वा
प्रहृष्यामि । एतत्संनिधाने रक्षोभिभवासंभवादिति भावः  ॥  ५।४०।७  ॥   

  

स एष निर्यातितो दत्तः । त्वत्प्रत्यभिज्ञानार्थमिति शेषः । अतः
शीघ्रमागमने एव कुशलम्, अन्यथा परमं दुःखमिति भावः  ॥  ५।४०।८  ॥   

  

त्वत्कृते त्वत्प्राप्तिप्रत्याशया । मर्षयामि सहामि  ॥  ५।४०।९,१०  ॥   

  

यतो ऽयं घोरस्तस्य दृष्टिश्च, चाद्बुद्धिः, न सुखा
अवधिकालादूर्ध्वकृतविनाशनिश्चया, अतस्तत्पूर्वमेव
मरणौचित्यादवधिकालस्याधिकत्वे ऽपि मासादूर्ध्वमेव न जीविष्यामि । किं च
त्वां विषज्जन्तं विलम्बं कुर्वन्तं यदि शृणुयां तदा तथा श्रुत्वा
मासादर्वागेव क्षणमपि न जीवेयमित्युक्तमिति ब्रूहीति शेषः  ॥  ५।४०।११  ॥   

  

वचनमुक्तसन्देशरूपम्  ॥  ५।४०।१२  ॥   

  

त्वच्छोकविमुखस्त्वत्स्थित्यपरिज्ञानजशाकेन त्वदुद्धारप्रवृत्तिविमुखः, न
तु ज्ञात्वेति सत्येन ते शपे  ॥  ५।४०।१३  ॥   

  

कथञ्चिद्भवती दृष्टा, अतः परं शोचितुं न कालः । इमं मुहूर्तम् ।
अस्मिन्नचिरकाले इत्यर्थः  ॥  ५।४०।१४१६  ॥   

  

यत्त्वभिज्ञानं राम एव विशिष्य जानीयाद्यच्च तस्य प्रीतिसञ्जननं तद्भूयः
पुनरधिकं च दातुमर्हसि  ॥  ५।४०।१७,१८  ॥   

  

श्रद्धेयं विश्वसनीयम्  ॥  ५।४०।१९  ॥   

  

उत्पाते उत्प्लवने कृतोत्साहम्  ॥  ५।४०।२०,२१  ॥   

  

अनामयमारोग्यम्  ॥  ५।४०।२२  ॥   

  

त्वं समाधातुमित्यस्य तथेत्यादिः । समाधानं संविधानम्, "अथापि स महाबाहुः"
इति पाठे यथेत्यपि पूरणीयमेव । यद्यपि श्रुतवृत्तान्तः स्वयमेव यतिष्यति
तथापि त्वमपि यथा मां शीघ्रं तारयसि तथा संविधानं कुर्वित्यर्थः  ॥ 
५।४०।२३,२४  ॥   

  

तत्कार्यं लङ्कागमनप्रयोजनमल्यशेषम् । देवीदर्शनरूपस्य महतः प्रधानकृत्यस्य
निष्पन्नत्वात्परबलदर्शनरूपस्यानुषङ्गिकत्वादल्पशेषत्वमित्याशयः  ॥  ५।४०।२५
 ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे चत्वारिंशः सर्गः  ॥  ५।४०  ॥   

  


