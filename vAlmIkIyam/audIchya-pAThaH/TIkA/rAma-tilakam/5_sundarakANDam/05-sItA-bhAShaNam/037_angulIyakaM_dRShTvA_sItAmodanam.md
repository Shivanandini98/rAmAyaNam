+++
title = "०३७ अङ्गुलीयकं दृष्ट्वा सीतामोदनम्"
title_english = "037 Seetha was both delighted and depressed"

+++


वचनं हनूमत इत्यादि  ॥  ५।३७।१  ॥   

  

यच्चानन्यमना इति वाक्यमाख्यायते तदमृतम् । यच्च शोकपरायण इति
वाक्यमाख्यायते तद्विषम्  ॥  ५।३७।२  ॥   

  

ऐश्वर्ये व्यसने इति च विषयसप्तमी  ॥  ५।३७।३  ॥   

  

विधिर्दैवम् । असंहार्यो ऽशक्यप्रतिक्रियः । अत्र स्वीयमेव दुःखं
दृष्टान्तयति  ॥  ५।३७।४  ॥   

  

हतनौः पुरुषः परिक्रान्तः कृतपराक्रमो बाहुभ्यां प्लवमानो यथा सागरे
पारमतिक्लेशेनाधिगच्छति तथा राघवो ऽपि कथञ्चित्तमधिगमिष्यति  ॥  ५।३७।५,६
 ॥   

  

स रामः  ॥  ५।३७।७,८  ॥   

  

निर्यातनं पुनः समर्पणम्, न च तत् तस्मिन्नित्यर्थः  ॥  ५।३७।९,१०  ॥   

  

कन्या ऽजातपुरुषसंबन्धा । एतद्विभीषणानुनयनम्, इदमेवाग्रे रामश्रुतं
विभीषणस्य निःशङ्कपरिग्रहाभिषेकयोर्बीजम्  ॥  ५।३७।११,१२  ॥   

  

रामक्षयम् रक्षसां रामात्क्षयं प्राप्तमित्यर्थः  ॥  ५।३७।१३  ॥   

  

पतिः प्राप्स्यत इत्यत्र हेतुः-- अन्तरात्मेति । तस्मिन्रामे  ॥  ५।३७।१४
 ॥   

  

उत्साहः कार्येषु स्थिरप्रयत्नरूप उद्योगः पौरुषं तज्जन्यं पुरुषव्यापारः
सत्त्वं बलम् आनृशंस्यमक्रूरता श्रितजनदाक्षिण्यमिति यावत् । विक्रमः
शौर्यम् प्रभावो दिव्यास्त्रसंपज्जन्यो महिमा  ॥  ५।३७।१५  ॥   

  

तत्सत्तानुमापककार्यमाह-- चतुर्दशेति  ॥  ५।३७।१६  ॥   

  

व्यसनैर्व्यसनदातृभी राक्षसैस्तुलयितुमुपमितुम् । तस्य तत्त्वं च मम
प्रत्यक्षमेवेत्याह-- अहं तस्येति । तद्रूपत्वादिति गूढम्  ॥  ५।३७।१७  ॥   

  

शरजालेत्यादि परम्परितरूपकमिदम्  ॥  ५।३७।१८,१९  ॥   

  

मह्यं मम मत्तो वा  ॥  ५।३७।२०  ॥   

  

तव रामसङ्गमे रामस्येहानयनं व्यर्थमेव प्रकारन्तरेणैव तस्य संभवादित्याह--
अथवेति । सो ऽहं राक्षसाद्राक्षसकृतादस्माद्दुःखान्मोचयिष्यामीत्यन्वयः  ॥ 
५।३७।२१२३ ॥   

  

दैत्यवधे व्यवसाययुक्तं विष्णुमिव स्थितम्  ॥  ५।३७।२४  ॥   

  

नगराजस्य श्रेष्ठस्य प्रस्रवणगिरेरित्यर्थः  ॥  ५।३७।२५  ॥   

  

मा विकाह्क्षस्व मोपेक्षां कुर्वित्यर्थः  ॥  ५।३७।२६  ॥   

  

कथयन्तीव सङ्गन्तव्यो राम इति वचनं कथयन्तीव । शशिना रोहिणीव
सङ्गमिष्यसीत्यन्वयः । एतद्वचनसमकालमेव रामसमीपं प्रापयिष्यामीत्यर्थः ।
यथा तद्वचने न प्रयासः, एवमनायासेन त्वां नयामीत्यर्थो वा । आकाशं
तन्मार्गमवलम्ब्य महार्णवं तरेत्यन्वयः  ॥  ५।३७।२७,२८  ॥   

  

त्वामुद्यम्य पृष्ठे कृत्वा विहायसं यास्यामि पश्य  ॥  ५।३७।२९  ॥   

  

हर्षविस्मितसर्वाङ्गी हर्षपुलकितसर्वाङ्गी  ॥  ५।३७।३०  ॥   

  

तदेव दृश्यमानमेव  ॥  ५।३७।३१,३२  ॥   

  

नवं परिभवमल्पशरीरो ऽशक्त इत्येवंरूपम्  ॥  ५।३७।३३  ॥   

  

कामत इच्चाकृतम्  ॥  ५।३७।३४,३५  ॥   

  

तस्मात्पादपाच्छिंशपातः । शरीरवृद्धौ तद्भारजातशाखाभङ्गध्वनिना राक्षस्यो
ज्ञास्यन्तीति तत आप्लुतिः  ॥  ५।३७।३६  ॥   

  

अग्रतो व्यवतस्थे योग्यपुरोदेशे स्थितः  ॥  ५।३७।३७,३८  ॥   

  

सनाथां सरावणाम् । नयितुं नेतुम्  ॥  ५।३७।३९  ॥   

  

अवस्थाप्यतां समर्थो ऽयमिति निश्चीयताम् । विकाङ्क्षया सन्देहेनालम् ।
विशोकं कुरु मत्पृष्ठेन तत्र गत्वेति शेषः  ॥  ५।३७।४०,४१  ॥   

  

विजानामि एवंविधत्वद्रूपदर्शनात्प्रागप्यनुमानादिति भावः  ॥  ५।३७।४२  ॥   

  

तदेवानुमानं दर्शयति-- प्राकृत इति  ॥  ५।३७।४३  ॥   

  

तवेव ममाप्यात्मनः कार्यसिद्धिरवश्यं संप्रधार्या विचार्या, त्वया तु
स्वबलवैभवेन विचारिता कार्यसिद्धिः  ॥  ५।३७।४४  ॥   

  

भवत्यास्तर्हि को विचारस्तत्राह अयुक्तं त्विति  ॥  ५।३७।४५  ॥   

  

उपर्युपरि सागरं सागरस्योपरीत्यर्थः  ॥  ५।३७।४६,४७  ॥   

  

इतो ऽपि गमनमयुक्तं त्वया सहेत्याह-- न चेति । कलत्रवति स्त्रिया सह गन्तरि
सन्देहः राक्षसानामिति शेषः  ॥  ५।३७।४८,४९  ॥   

  

संशयं प्राणसंशयम्, तैस्त्वं परिवृतो भवेः । ततस्त्वं संशयं प्राप्तो
भवेरिति त्वंशब्दद्वयनिर्वाहः  ॥  ५।३७।५०  ॥   

  

तत्र हेतूनाह-- सायुधा इति । व्योम्नि निरालम्बप्रदेश इत्यर्थः  ॥ 
५।३७।५१,५२ ॥   

  

कथञ्चिन्महता यत्नेन । सांपराये युद्धे जयेयुः तस्याव्यवस्थितत्वादिति भावः
 ॥  ५।३७।५३  ॥   

  

अथ त्वं जेष्यसि एवमपि पतने महाननर्थ इत्याह-- अथवेति । पतेयम् तव
पृष्ठादिति शेषः । तत्र हेतुः-- विमुखस्येति ।
युद्धपारवश्यान्मद्रक्षणविमुखस्येत्यर्थः  ॥  ५।३७।५४  ॥   

  

विशसेयू रामविषयकद्वेषवशात् । तत्सन्तोषमाशार्थमित्यर्थः  ॥  ५।३७।५५,५६
 ॥   

  

यशो हीयेत्स्वयं प्रत्याहर्तुमशक्त इत्यपयशोवृद्धिः स्यादिति भावः ।
शस्तैहिंसितैः  ॥  ५।३७।५७  ॥   

  

राक्षसैः स्वग्रहणपक्षे दोषान्तरमाह अथवेति । संवृते गुप्ते  ॥  ५।३७।५८
 ॥   

  

आरम्भः समुद्रतरणादिरूपः एवं स्वगमनपक्षे दोषमुक्त्वा राघवानयनपक्ष एव
गुणवानित्याह-- त्वया हीति  ॥  ५।३७।५९  ॥   

  

रामेण मदप्राप्तौ सर्वनाशप्रसङ्ग इत्याह मयि जीवितमिति । भ्रातृ़णां
लक्ष्मणादीनाम् । राजकुलस्य सुग्रीवकुलस्य  ॥  ५।३७।६०  ॥   

  

प्राणसङ्ग्रहं प्राणसंबन्धम्  ॥  ५।३७।६१  ॥   

  

हनूमता सह गमनाभावे कारणान्तरमाह-- भर्तुरिति । रावणगात्रस्पर्शस्तु न स्वत
इत्याह यदहमिति  ॥  ५।३७।६२  ॥   

  

अनीशा स्रीत्वात्स्वयमसमर्था, विवशा विचेष्टा, विनाथा ऽसंनिहितरामलक्ष्मणा
। हा सीते लक्ष्मणेति मारीचवाक्यं श्रुत्वा रामानर्थशङ्कया लक्ष्मणस्यापि
प्रस्थापनादिति भावः  ॥  ५।३७।६३  ॥   

  

तत्तस्य सदृशं स्वमहिम्ना सगणं शत्रुं हत्वा मन्नयनम्
सगणरावणवधार्थमेवावतारात् तस्य च मद्गमने ऽसंभवात्, एवं च
स्वकार्यानिष्पत्त्या गतायामपि क्रुद्ध्येदिति गूढम्  ॥  ५।३७।६४  ॥   

  

तादृशबलं च तस्य मया सुविहितमित्याह-- श्रुताश्चेति । विश्वामित्रयज्ञादौ
कृता वालिवधादयश्च श्रुताः अन्ये दृष्टाः  ॥  ५।३७।६५६७  ॥   

  

अथ निश्चितं कर्तव्यमाह-- स मे इति । सयूथपं ससुग्रीवमुपपादयानय । चिरकालं
शोककर्शितां रामस्यान्नागमनेन हर्षितां कुरुष्व । समूलसकलनाशेनेति भावः  ॥ 
५।३७।६८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे सप्तत्रिंशः सर्गः  ॥  ५।३७  ॥   

  


