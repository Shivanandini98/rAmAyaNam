+++
title = "०३६ हनुमता सीतायाः रामाङ्गुलीयकदर्शनम्"
title_english = "036 Hanuma gives Seetha the signet ring sent by"

+++


अथ दृढतरविश्वासाय रामाङ्गुलीयकं दातुमाह-- भूय इति । प्रत्ययो विश्वासः  ॥ 
५।३६।१  ॥   

  

वानरो ऽहं नान्यः । रामस्य नाम नामाक्षराणि तैरङ्कितं चिह्नितम्  ॥ 
५।३६।२ ॥   

  

क्षीणं दुःखरूपं पापफलं यस्याः सा । असि शीघ्रमेव भविष्यसि  ॥  ५।३६।३  ॥   

  

विभूषितं विभूषणम् । भर्तारं प्राप्तेवेत्यन्वयः  ॥  ५।३६।४  ॥   

  

"बभूव हर्षोदग्रं च" इति पाठः  ॥  ५।३६।५  ॥   

  

हीमत्यङ्गुलीयसांनिध्ये भर्तृसांनिध्यादिव किञ्चिल्लज्जावती । प्रियं
कृत्वा ऽ ऽदरं कृत्वा  ॥  ५।३६।६  ॥   

  

विक्रान्तः शूरः । समर्थो देशकालोचितकृत्यचतुरः । प्राज्ञो
धर्मार्थविषयकसर्वशास्त्रार्थतत्त्वज्ञः । पदं स्थानम्  ॥  ५।३६।७  ॥   

  

क्रमता क्रामता  ॥  ५।३६।८  ॥   

  

सन्त्रासः समुद्रादिति शेषः । रावणादपि संभ्रमश्चित्तक्षोभः  ॥  ५।३६।९  ॥   

  

यदि यस्मात्तेन प्रेषितो ऽसि तस्मान्मया समभिभाषितुं संभाषणं कर्तुमर्हसे
ऽर्हसि  ॥  ५।३६।१०१२  ॥   

  

ननु तद्दूतागमनेन तद्वचसा च कुशलावगतेः किं पुनर्दिष्टयेत्यादि
तत्प्रश्नेनेति शङ्कायां प्रश्नाशयं दर्शयति-- कुशली यदीति । यदि कुशली
त्वया कथ्यते तदा मत्कृते सागरमेखलां महीं किं न दहतीत्यर्थः  ॥  ५।३६।१३
 ॥   

  

ननु केवलं महीमेवेति किमुच्यत इत्याशयेन पक्षान्तरम्-- अथवेति । तथा
शक्तिमन्तौ यदि तर्हि किमिति तूष्णीं तिष्ठतस्तत्राह-- ममैवेति । दुःखानां
दुःखहेतुपापानां विपर्ययो नाशो नाद्यापि संवृत्त इत्यर्थः  ॥  ५।३६।१४  ॥   

  

मम दुःखक्षय ईषत्करः, अपि तु तस्य सुखावस्थानमेव मृग्यमित्याशयेनाह--
कच्चिदिति । उत्तराणि कार्याणि मद्विमोचनफलानि  ॥  ५।३६।१५  ॥   

  

न दीनो न संभ्रान्त इत्यनुषङ्गः । पुरुषकार्याणि पुरुषकारान्  ॥  ५।३६।१६
 ॥   

  

द्विविधं सौम्यासौम्यरूपप्रकारद्वयवत् । त्रिविधोपायं
धर्मार्थकामलक्षणत्रिविधपुरुषार्थानां प्राप्त्युपायभूतमुपायं
सामाद्युपायमपि सेवते कच्चित् तथा मित्रेषु च विजिगीषुसुहृत्कच्चित्
विजिगीषुसुहृदिति बहुव्रीहिः । तत्पुरुषश्चेति कतकः । सुहृत्परन्तपो रामो
विजिगीषुः संस्त्रिविधोपायं सामदानभेदरूपमुपायं दण्डोपायं च मित्रेषु च
चादमित्रेषु च द्विविधं यथा भवति तथा सेवते कच्चित् । मित्रेषु सामदाने
अमित्रेषु भेददण्डौ चेत्येवं विभज्य प्रयुङ्क्ते कच्चिदित्यर्थ इति तीर्थः
 ॥  ५।३६।१७  ॥   

  

मित्राणि लभते स्वयत्नेनामित्रैश्च स्वयत्नतो ऽभिगम्यते । कल्याणमित्रः
सौम्यमित्रः । मित्रैः पुरस्कृतो बहुमतः कच्चित्  ॥  ५।३६।१८  ॥   

  

आशास्त्याशास्ते प्रार्थयत इत्यर्थः  ॥  ५।३६।१९  ॥   

  

विवासाद्विदूरवासात्  ॥  ५।३६।२०  ॥   

  

अनूचित इति छान्दसो दीर्घः । उत्तरं दुःखम् दुःखाद्दुखमित्यर्थः  ॥ 
५।३६।२१,२२ ॥   

  

मन्निमित्तेन मद्वियोगनिमित्तेन शोकेन । कच्चित्परितप्यत इति शेषः  ॥ 
५।३६।२३२६  ॥   

  

रौद्रेणामोघक्रूरेण  ॥  ५।३६।२७  ॥   

  

हेमसमानवर्णं हेमवर्णवत्स्पृहणीयशोभम्  ॥  ५।३६।२८  ॥   

  

धर्मापदेशाद्धर्मोद्देशात् । धर्ममुद्दिश्येति यावत् । न भीर्न शोकः । मम
नयनान्नभीः, राज्यत्यागान्न शोकः । भयं च मद्रक्षानिमित्तम् । यस्य व्यथा
वनवासखेदश्च नासीत्स इदानीं धैर्यं करोति कच्चित्  ॥  ५।३६।२९  ॥   

  

धैर्यत्यागे मद्वियोग एव हेतुरित्याह-- न चास्येति । मातापित्रादौ नास्य
मत्समो ऽपि स्नेहः, अधिकस्तु कुतः । मम तच्छक्तिरूपत्वात्
वस्तुतस्तयोस्तस्याभावाच्च । हनूमन्नहमपि तावज्जिजीविषेयम् । प्रवृत्तिं
वार्ता प्रवृत्तिमार्गे रतिं च । निवृत्तिमार्गरतौ ममापि
कार्याक्षमत्वेनादर्शनरूपो नाश एवेति भावः  ॥  ५।३६।३०  ॥   

  

रामार्थयुक्तं रामप्रयोजनयुक्तम् । रामरूपाभिधेयेन युक्तं तद्बोधकमिति वा
 ॥  ५।३६।३१,३२  ॥   

  

न जानीते न जानीत इव । अनुह्राददैत्यनीतां शचीं पुरन्दर इव  ॥  ५।३६।३३ ॥   

  

मह्यं मत्तः  ॥  ५।३६।३४  ॥   

  

विष्टम्भयित्वा संस्तभ्य । सेतुं बद्धेति यावत्  ॥  ५।३६।३५  ॥   

  

तत्र तत्कर्मप्रवृत्तावन्तरा विघ्नत्वेन यदि मृत्युप्रभृतयो ऽपि
स्थास्यन्ति तदा तानपि वधिष्यति  ॥  ५।३६।३६,३७  ॥   

  

स्वोक्ते ऽर्थे देव्या विश्वासार्थं स्ववासस्थानमन्दरादिभिः
स्वजीवनसादनैर्मूलफलैश्च शपथं करोति-- मन्दरेण चेति । दर्दुरः पर्वतविशेषः
 ॥  ५।३६।३८  ॥   

  

यथा रामस्य मुखं द्रक्ष्यसि तथा मन्दरादिभिः शपे इत्यन्वयः  ॥  ५।३६।३९  ॥   

  

प्रस्रवणे गिरौ विद्यमानमपीह द्रक्ष्यसीत्यर्थः । नागपृष्टस्य
मूर्धन्यैरावतोपरि स्थितमिन्द्रमिव मत्पृष्ठगं रामं द्रक्ष्यसीत्यर्थः ।
"नाकपृष्ठस्य" इति पाठः । स्वर्गस्योपरीत्यर्थ इति तीर्थः  ॥  ५।३६।४०  ॥   

  

सुविहितमारण्यकशास्त्रबोधितम् । भक्तमोदनम् । पञ्चमम् कालं प्राप्येति शेषः
। प्रातःसङ्गवमध्याह्नापराह्णात्पञ्चमं सायाह्नं प्राप्येत्यर्थः । यद्वा
प्रातःसायं प्रातःसायमिति कालचतुष्टयं त्यकत्वा पञ्चमे प्रातःकाल इत्यर्थः,
दिनद्वयमतीत्य भुङ्क्ते इत्यर्थः  ॥  ५।३६।४१४३  ॥   

  

प्रायो ऽनिद्र एव । कथञ्चित्सुप्तो ऽपि सीतेति वदन्नेव प्रतिबुध्यते  ॥ 
५।३६।४४  ॥   

  

स्त्रीमनोहरं स्त्रीसंनिधाने मनोहरं स्त्रीणां मनोहरं वा ।
श्वसन्दीर्घोच्छ्वासं त्यजन्  ॥  ५।३६।४५,४६  ॥   

  

रामसङ्कीर्तनेनानिद्रः सततं राम इत्यादिना वीतशोका । न मांसं राघवो
भुङ्क्ते इत्युक्तेन रामशोकेन समानशोका । अम्बुदशेषश्चन्द्रो यस्यां सा
शरत् । लुप्तषष्ठीकम् । शरदो निशेव प्रकाशाप्रकाशयुक्तशरन्निशेव हर्षशोकवती
बभूव  ॥  ५।३६।४७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे षट्त्रिंशः सर्गः  ॥  ५।३६  ॥   

  


