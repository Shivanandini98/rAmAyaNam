+++
title = "००७ मन्त्रिगुणगौरवम्"
title_english = "007 Estimable nature of king dasharatha s ministers"

+++


मन्त्रिसम्पत्तिमाह तस्येत्यादिभिः । महात्मनः सर्वपूज्यस्वरूपकस्य गुणैः
इक्ष्वाकोस्तु इक्ष्वाकुसदृशस्य तस्य महाराजाधिराजदशरथस्य अमात्याः
मन्त्रज्ञाः मन्त्रः कार्याकार्यविचारः तं जानन्तीति इङ्गितज्ञाः
पराभिप्रायवेदितारश्च प्रियस्य स्वामिनो हिते नित्यं रताश्चासन् । तुशब्द
इवार्थे । किञ्च इक्ष्वाकोरेवामात्यास्तस्य दशरथस्यामात्या आसन्नित्यन्वयः
। अत्रार्थे तुरेवार्थे । अत एव तस्यास्तां तस्य पौर्वका
इत्येतद्घटकतच्छब्दाभ्यां दशरथग्रहणं न विरूपम्  ॥  १।७।१  ॥   

  

धर्मशास्त्रोक्तसङ्ख्याका मन्त्रिणः सन्तीति बोधयन्नाह अष्टाविति । शुचयः
स्वामिकार्ये कापट्यसंसर्गरहिता अत एव राजकृत्येषु एव नित्यशो ऽनुरक्ताः ।
अत एव यशस्विनः कीर्तिमन्तः । वीरस्य तस्य महाराजाधिराजस्यामात्याः अष्टौ
एव बभूवुः । ऽमन्त्रिणः सप्त वाष्टौ वा प्रकुर्वीत परीक्षितान्ऽ इति मनुः ।
चशब्दौ एवार्थौ  ॥  १।७।२  ॥   

  

तत्तन्नामान्याह धृष्टिरिति । धृष्टिः प्रथमः, जयन्तश्च द्वितीयः, विजयश्च
तृतीयः, सिद्धार्थश्च चतुर्थः, अर्थसाधकश्च पञ्चमः, अशोकश्च षष्ठः,
मन्त्रपालश्च सप्तमः, सुमन्त्रश्च अष्टमो ऽभवत् । हिश्चार्थः ।
सचान्यत्राप्यन्वेति । ऽसुराष्ट्रो राष्ट्रवर्द्धनः । अकोपो धर्मपालश्च
सुमन्त्रश्चाष्टमो ऽर्थवित्ऽ इति भट्टटीकाङ्कितपुस्तकेषु पाठः । तत्र तेषां
नामान्तराणि बोध्यानि  ॥  १।७।३  ॥   

  

ऋत्विजो गणयन्नाह ऋत्विजावित्यादि श्लोकद्वयेन । तस्य महाराजाधिराजदशरथस्य
अभिमतौ सकलज्ञानविशिष्टौ अत एव ऋषिसत्तमौ सर्वऋषिश्रेष्ठौ वसिष्ठो
वामदेवश्चेत्यतौ द्वौ । अथ मङ्गलप्रदौ ऋत्विजौ नित्यमास्तामभवताम् ।
तथाशब्दो नित्यार्थकः  ॥  १।७।४  ॥   

  

अथापरे ताभ्यां भिन्नाः मन्त्रिणः वेदमन्त्रद्रष्टारः सुयज्ञः जाबालिश्च
काश्यपश्च गौतमश्च दीर्घायुर्मार्कण्डेयश्च द्विजः अनेकद्विजविशिष्टः
कात्यायनश्च । ऋत्विजो ऽभवन्निति शेषः । द्विजशब्दस्यावृत्त्या
प्रत्येकमन्वये तु नार्शआद्यजन्तत्वकल्पना । अपिद्वयं तथातुशब्दौ चार्थौ ।
अथशब्दो मङ्गलार्थकः । श्लोकद्वयमेकान्वयि  ॥  १।७।५  ॥   

  

एतैरिति । तस्य महाराजाधिराजदशरथस्य पौर्वकाः पित्रादयः एतैः प्रसिद्धैः
ब्रह्मर्षिभिः वसिष्ठादिभिर्नित्यम् ऋत्विजः यागकर्तारः आसन् ।
पौर्वकगुणान्वर्णयन्नाह विद्येत्यादिभिः । विद्याविनीताः प्राप्तसकलविद्यया
विनीताः सरलाः । किञ्च विद्यासु विनीताः शिक्षिताः अत एव ह्रीमन्तः
जनापवादविषयीभूतकर्मवैगुण्याल्लज्जावन्तः अत एव कुशला सर्वसत्कर्मनिपुणाः
अत एव नियतेन्द्रियाः नियमितान्तर्बहिरुभयकरणाः  ॥  १।७।६  ॥   

  

श्रीमन्त इति । श्रीमन्तः लक्ष्मीविशिष्टाः । महात्मानः पूज्यस्वरूपाः ।
शस्त्रज्ञाः धनुर्वेदप्रतिपादितशस्त्रविषयकज्ञानवन्तः । दृढविक्रमाः
अचलपराक्रमविशिष्टाः । शास्त्रज्ञा इति पाठे शस्त्रप्रतिपादकशास्त्रनिपुणा
इत्यर्थः । कीर्तिमन्तः प्रशस्तयशोयुक्ताः । प्रणिहिताः
निखिलकर्मस्वनवधानतारहिताः । किञ्च प्रणः सद्धर्मप्रतिज्ञा अस्ति येषां ते
प्राणनः । तेषां हितास्तद्धर्मसाधका इत्यर्थः । प्रणशब्दस्य
प्रतिज्ञावाचकत्वं कोशे प्रसिद्धम् । यथावचनकारिणः यथावचनं वचनमनतिक्रम्य
कुर्वन्ति तच्छीलाः । सत्यप्रतिज्ञा इत्यर्थः  ॥  १।७।७  ॥   

  

तेज इति । तेजःक्षमायशःप्राप्ताः तेजश्च क्षमा च यशश्च तानि प्राप्ताः ।
"द्वितीयाश्रिता" इत्यादिना समासः । प्रतापपरो वा । अतो न पौनरुक्त्यम् ।
स्मितपूर्वाभिभाषिणः स्मितं पूर्वं यस्मिँस्तदभिभाषन्ते तच्छीलाः ।
क्रोधात् क्रोधहेतोः कामार्थहेतोः कामरूपार्थरूपहेतोर्वा ऽनृतं सत्यभिन्नं
वचो न ब्रूयुः  ॥  १।७।८  ॥   

  

तेषामिति । तेषां पौर्वकानां स्वेषु आत्मीयेषु परेषु ततो भिन्नेषु च
क्रियमाणं वर्तमानकालिकवृत्तं कृतम्, भूतकालिकवृत्तं च यच्चिकीर्षितं
भविष्यत्कालिकवृतं तच्च चारेण करणभूतेन अविदितं विदितभिन्नं नास्ति । शरैः
शातितपत्र इतिवदेकदेशान्वयः वाप्यथाः चार्थे  ॥  १।७।९  ॥   

  

कुशला इति । व्यवहारेषु कुशलाः निपुणा सौहृदेषु परीक्षिताः ।
मित्रवर्गौरिति शेषः । पौर्वकाः प्राप्तकालं प्राप्तः कालो यस्य तं दण्डं
सुतेषु अपि यथावत् धारयेयुः  ॥  १।७।१०  ॥   

  

कोशेति । कोशसङ्ग्रहणे कोशस्य अर्थसमूहस्य सङ्ग्रहणे अर्जने युक्ताः ।
बलस्य चतुरङ्गसैन्यस्य परिग्रहे परिज्ञाने । तत्तद्गुणपरीक्षणे चेत्यर्थः ।
युक्ताः उद्युक्ताः पौर्वकाः अदूषकं  

दोषरहितमहितमपि पुरुषं न विहिंस्युः पीडयेयुः  ॥  १।७।११  ॥   

  

वीरा इति । वीराः शूरतावन्तः अत एव नियतोत्साहाः
तात्विकयुद्धोत्साहविशिष्टाः राजशास्त्रं राजनीतिमनुष्ठिताः तदनुष्ठानवन्तः
शुचीनां शुद्धान्तःकरणानां विषयवासिनां देशवासिनां चकारेण पुरवासिनां
नित्यं रक्षितारश्चासन्निति शेषः  ॥  १।७।१२  ॥   

  

ब्रह्मेति । पुरुष्ास्यापराधिजनस्य बलाबलमपराधतारतम्यं सम्प्रेक्ष्य
सुविचार्य ब्रह्मक्षत्रं ब्रह्मणो वेदस्य क्षत् अप्रामाण्यप्रतिपादकत्वेन
हिंसनं येषां ते नास्तिकास्तेभ्यस्त्रायन्ते
वेदाप्रामाण्यवादनिवर्तनपूर्वकवेदप्रामाण्यव्यवस्थापकत्वेन जनान् रक्षतीति
ब्रह्मक्षत्रम् । ब्राह्मणकुलमित्यर्थः । तत् अहिंसन्तः
अपीडयन्तस्सुतीक्ष्णदण्डाः सन्तस्ते तत्पौर्वकाः कोशं समपूरयन् ।
दानाधिक्यादिना कोशव्यये ऽपि पुनःपुनरपूरयन्नित्यर्थः । अभिपूरयन्निति पाठे
अडभाव आर्ष इति भट्टः  ॥  १।७।१३  ॥   

  

शुचीनामिति । शुचीनां शुद्धानामेकबुद्धीनां मन्त्रिसमानबुद्धीनां
सम्प्रजानतां प्रजापालनविषयकसम्यग्विचारवतां सर्वेषां तत्पौर्वकाणां पुरे
राष्ट्रे च क्वचित्कदाचिदपि मृषावादी नरो जनः नासीत् । एको वाशब्दो
ऽप्यर्थे, अपरश्चार्थे  ॥  १।७।१४  ॥   

  

कश्चिदिति । तत्र पौर्वकराज्ये दुष्टो धर्मदूषकः अत एव परदाररतिः
कश्चिन्नरो नासीत् । अत एव राष्ट्रं पुरवरं च यत् तत्सर्वं प्रशान्तं
समूलसर्वोपद्रवरहितमेवासीत्  ॥  १।७।१५  ॥   

  

सुवासस इति । नरेन्द्रस्य पूर्वप्रवृत्तराज्यस्य हितार्थाः हितप्रयोजनकाः
सुवाससः शोभनवस्त्राः सुवेषा समीचीनालङ्कारकाश्च सुशीलिनः
समीचीनस्वभावास्ते प्रसिद्धाः सर्वे मन्त्रिणश्च नयचक्षुषा नीतिनेत्रेण ।
जाग्रता आसन् इति शेषः । नरेन्द्रस्येत्यत्रैकत्वं जात्यभिप्रायेण  ॥ 
१।७।१६  ॥   

  

गुराविति । गुरौ महात्मनि गुणगृहीताः गुणमात्रदर्शिनः । गुरुदोषादर्शका
इत्यर्थः । पराक्रमे विषये विदेशेष्वपि प्रख्याताः सर्वतो विज्ञाताः
सर्वविषयकज्ञानवन्तः । तत्र हेतुः बुद्धिनिश्चयाः बुद्ध्या
बुद्धिपूर्वकविचारेण निश्चयः गुरुशास्त्रवाक्यादौ विश्वासो येषां ते
मन्त्रिण आसन्निति शेषः । गुरोर्गुणगृहीताश्चेति भट्टसम्मतः पाठः । तत्र
गुरुणा गुणवत्तया गृहीता इत्यर्थः । गुरोरिति सम्बन्धसामान्ये षष्ठी । गुण
इति अर्शआद्यजन्तः । गुणागुणगृहीता इति पाठे गुणदोषग्रहीतार इत्यर्थ इति
तैर्व्याख्यातम्  ॥  १।७।१७  ॥   

  

अभित इति । अभितः सर्वकालं गुणवन्तः । किञ्च अभितश्चतुर्दिक्षु ये
गुणास्तद्वन्तः आसन् । अत एव गुणवर्जिताः न, अत एव सन्धिविग्रहतत्त्वज्ञाः
सन्धिर्मेलनं विग्रहः कलहः तयोस्तत्त्वं जानान्तीति । प्रकृत्या च
स्वभावेनैव दुस्त्यजया सम्पदा सम्पत्त्या अन्विता युक्ताः । चशब्द इवार्थे
 ॥  १।७।१८  ॥   

  

मन्त्रेति । मन्त्रसङ्ग्रहणे मन्त्रस्य देशस्वास्थ्यसम्पादकविचारस्य
यत्सङ्ग्रहणं मन्त्र्यतिरिक्तैर्वाचानुद्घाटनं तत्र शक्ताः । संवरणे इति
पाठे ऽपि स एवार्थः । सूक्ष्मासु दुर्लक्ष्यासु अपि बुद्धिषु विचारेषु
श्लक्ष्णाः पारुष्यस्वभावरहिताः नीतिशास्त्रविशेषज्ञाः सततं प्रियवादिनः ।
ते आसन्निति शेषः । शक्ताः सूक्ष्मासु इति पाठकपाठः  ॥  १।७।१९  ॥   

  

ईदृशैरिति । ईदृशैः विद्याविनीतत्वादिना वर्णितपौर्वकसदृशैः गुणोपेतैः
निखिलमन्त्रिगुणयुक्तैः तैः पूर्ववर्णिताष्टभिः अमात्यैः उपपन्नः युक्तः ।
चकारेण ऋत्विग्भिरुपपन्नः । अनघः स्वाश्रिताघनिवर्तकः राजा महाराजाधिराजो
दशरथः वसुन्धरामन्वशासत्  ॥  १।७।२०  ॥   

  

अवेक्षमाण इति । चारेण चारचक्षुषा अवेक्षमाणः निखिललोकवृत्तान्तं विजानन्
धर्मेण धर्माचरणेन प्रजा रञ्जयन् प्रजानुरागमुत्पादयन् प्रजानां पालनं
कुर्वन् अधर्मं  

परिवर्जयन्धर्मविरुद्धप्रवृत्तिं निवारयन्  ॥  १।७।२१  ॥   

  

अत एव त्रिषु लोकेषु विश्रुतः ख्यातः वदान्यः सयुक्तिकवदनशीलः सत्यसङ्गरः
कापट्यरहितसङ्ग्रामकर्ता पुरुषव्याघ्रः पुरुषसिंहः स प्रसिद्धो
महाराजाधिराजदशरथः तत्र तस्यामयोध्यायाम् । वसन्निति शेषः । इमां पृथिवीं
शशास पालयामास । द्वयोरेकत्रान्वयः  ॥  १।७।२२  ॥   

  

नेति । विशिष्टं तुल्यं वा आत्मनः शत्रुं
नाध्यगच्छन्मित्रवान्परस्परैकमत्यापन्नबहुमित्रविशिष्टः अत एव नतसामन्तः
नताः सामन्ता राजानो यस्य अत एव प्रतापहतकण्टकः प्रतापेन हताः कण्टकाः
कण्टकतुल्याः शत्रवो यस्य स राजा जगच्छशास । तत्र दृष्टान्तः देवपतिर्यथेति
 ॥  १।७।२३  ॥   

  

उपसंहरन्नाह तैरिति । मन्त्रहिते मन्त्रस्य
कार्याकार्यविषयकविचारजन्यनिश्चयस्य हिते प्राप्तये निविष्टैः स्थापितैः
अनुरक्तैः राजविषयकानुरागविशिष्टैः कुशलैः निपुणैः समर्थैः
राजकार्यविषयकसामर्थ्यविशिष्टैः तैः पूर्वोक्तमन्त्रिभिर्वृतः सः प्रसिद्धः
पार्थिवो महाराजाधिराजदशरथः तेजोमयैर्गोभिः किरणैरुदितः अर्क इव दीप्तिमवाप
 ॥  १।७।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे सप्तमः
सर्गः  ॥  ७  ॥   

  

  


