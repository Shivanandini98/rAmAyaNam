+++
title = "०१३ यज्ञशाला-प्रवेशः"
title_english = "013 ashva medha begun sage vashiSTa s arrangements"

+++


"संवत्सरान्ते दीक्षेत्" इति सूत्रोक्तविधिना पूर्ववसन्ते ऽश्वमेधीयो ऽश्वो
विसृष्ट इत्युक्तम् । पुनर्वसन्तप्राप्तौ यागप्रवृत्तिरित्याह
पुनरित्यादिभिः । यस्मिन्वसन्ते पुनः प्राप्ते सति संवत्सरः पूर्णो ऽभवत् ।
तस्मिन्नश्वोत्सर्जनकालिकवसन्तादुत्तरकालिकवसन्ते प्राप्ते सतीत्यर्थः ।
वीर्यवान् महापराक्रमविशिष्टः राजा दशरथः प्रसवार्थं
स्वनित्यपुत्रप्राकट्यार्थं हयमेधेन यष्टुम् अश्वमेधयागं कर्तुं गतः
वसिष्ठसमीपं प्राप्तः । तुशब्दो यस्मिन्नित्यर्थे
तद्बलात्तस्मिन्नित्यध्याह्रियते  ॥  १।१३।१  ॥   

  

अभीति । वसिष्ठमभिवाद्य नमस्कृत्यैव न्यायतः प्रतिपूज्य च प्रसवार्थं
स्वपुत्रप्राकट्यप्रयोजनकं प्रश्रितं प्रणयविशिष्टं वाक्यं द्विजोत्तमं
वसिष्ठमब्रवीत्  ॥  १।१३।२  ॥   

  

तद्वाक्यमेवाह यज्ञ इति । हे मुनिपुङ्गव विप्र यथोक्तं यथाशास्त्रं मम
ईप्सितो यज्ञः क्रियताम् निष्पाद्यताम्, यथा येन प्रकारेण यज्ञाङ्गेषु
विघ्नो न क्रियते । इन्द्राद्यैरिति शेषः । तथा विधीयताम्  ॥  १।१३।३  ॥   

  

भवानिति । स्निग्धः स्नेहविशिष्टः अत एव सुहृत् मह्यं मम परमोत्कृष्टो
गुरुः अत एव महान्सर्वपूज्यो भवानेव । अतः यज्ञस्य उद्यतः प्राप्तो भारो
भवतैव वोढव्यः । चशब्द एवार्थे । अपरौ चकारौ हेत्वर्थे  ॥  १।१३।४  ॥   

  

तथेति । भवता यत् एतत्समर्थितं प्रार्थितं तत्सर्वं तथैव करिष्ये एव इति
राजानं स द्विजसत्तमो वसिष्ठो ऽब्रवीत् । चशब्द एवार्थे  ॥  १।१३।५  ॥   

  

तत इति । ततः यज्ञभारनिर्वहणस्वीकारानन्तरं यज्ञकर्मसु निष्ठितान्
यज्ञप्रयोगनिपुणान्वृद्धान्बहुज्ञान्द्विजान्
परमधार्मिकान्परमधर्मानुष्ठानकर्तृ़न् स्थापत्ये यागविषयकशिल्पकर्मणि
निष्ठितान् निपुणान्वृद्धान्बहुद्रष्टृ़न् च द्विजानब्रवीत् । वसिष्ठ इति
शेषः । द्विजानित्युभयान्वयि  ॥  १।१३।६  ॥   

  

कर्मेति । कर्मान्तिकान्कर्मणामन्तिकाः समाप्तिकर्तारः । समाप्तिपर्यन्तं
कर्मनिर्वाहका भृत्या इत्यर्थः । ताञ्छिल्पकरान् इष्ट्यादिनिर्माणकर्तृ़न्
च वर्द्धकान् यूपादिनिर्माणकर्तृतक्ष्णश्च
खनकान्यागोपयोगिकुण्डादिखननकर्तृ़ंश्च गणकान् ज्योतिश्शास्त्रनिपुणान् च
शिल्पिनः चित्रादिनिर्मातृ़न् च नटनर्तकान्नटा रसाभिनयकर्तारः नर्तकाः
भावाभिनयकर्तारः ते च ते चेति द्वन्द्वः । तान् च  ॥  १।१३।७  ॥   

  

शुचीञ्छुद्धान् शास्त्रविदः यागप्रतिपादकशास्त्रेष्वतिनिपुणांश्च
सुबहुश्रुतान्पुरुषाँश्चाब्रवीदिति पूर्वेणैवान्वयः । अत्राव्ययानि
चार्थानि । तद्धीनेष्वप्यावृत्त्या ऽन्वेतव्यानि  ॥  १।१३।८  ॥   

  

वसिष्ठोक्तिमेवाह यज्ञेति । भवन्तः सर्वे राजशासनात् राजाज्ञातः यज्ञकर्म
समीहन्ताम् । यागोपयोगिस्वस्वक्रियानिष्पाद्यं कर्म कुर्वन्तु इत्यर्थः ।
तदेव विशिष्याह बहुसाहस्री बहुसहस्रसङ्ख्या इष्टिका शीघ्रमानीयतामित्याह ।
एकत्वं जात्यभ्युपगमात्  ॥  १।१३।९  ॥   

  

औपकार्या इति । राज्ञां निवासायेति शेषः । बहुगुणान्विताः
अनेकविधान्नपानादियुक्ता एव औपकार्या राजसद्मानि क्रियन्ताम् । शुभा
रमणीयाः भक्ष्या इति बहुभिः भक्ष्यान्नपानैः समुपेताः सुयुक्ताः
सुनिष्ठिताः वातवषार्दिभिरभिभवितुमशक्याः शतशो ब्राह्मणावसथाः
ब्राह्मणगृहाणि च कर्तव्याः । चकारेण तत्र तत्र कूपादिनिर्माणं च
क्रियतामित्यर्थः । ऽराजसदनमुपकार्योपकारिकाऽ इत्यमरः ।
प्रज्ञादिभ्यश्चेत्यनेनात्राण् । आवसथाश्चेति पुंस्त्वमार्षम् ।
सार्द्धश्लोक एकान्वयी  ॥  १।१३।१०  ॥   

  

तथेति । बहुविस्तराः बहुविस्तारयुक्ताः बहुभक्ष्याः भक्षणीयफलादिपूर्णाः
सर्वकामैः  

ईप्सितनिखिलपदार्थैः उपस्थिताः संयुक्ताः पौरजनस्याप्यावासाः कर्तव्या एव ।
तथाशब्देनात्रापि कूपादिनिर्माणं कार्यमित्यर्थः वैशब्द एवार्थे  ॥  १।१३।११
 ॥   

  

पौरेति । बहुशोभनमतिस्वाद्वन्नं सत्कृत्य पौरजानपदस्य जनस्य
पौरजानपदजनेभ्यो विधिवद्दातव्यम् । अपिशब्दः तत्रागतजनान्तरसङ्ग्राहकः ।
लीलया विलासबुद्ध्या नतु नैवदातव्यम् । यथा येन प्रकारेण सर्ववर्णाश्रमाः
सुसत्कृताः सन्तः पूजां प्राप्नुवन्ति तथा तेन प्रकारेण कार्यमिति शेषः ।
षष्ठी सम्बन्धसामान्यविवक्षया  ॥  १।१३।१२  ॥   

  

न चेति । कामक्रोधवशात् । अपिना विलासात् अवज्ञा अनादरः न प्रयोक्तव्या नैव
कर्तव्या । ये यज्ञकर्मसु यागोपयोगिक्रियासु व्याग्राः तदेकचित्ताः पुरुषाः
शिल्पिनः चित्रादिनिर्मातारश्च । तथाशब्दश्चार्थे  ॥  १।१३।१३  ॥   

  

तेषामिति । तेषां यथाक्रमं विशेषेण पूजा कार्या ।
अपिशब्देनातिथ्यभ्यागतादिसङ्ग्रहः । वसुभिर्धनैर्भोजनेन च सम्भृतास्ते
स्युः । चकारान्तरेण सूक्तिसङ्ग्रहः । ये स्युः सम्पूजिताः सर्वे इति
भट्टसम्मतः पाठः  ॥  १।१३।१४  ॥   

  

यथेति । यथा येन प्रकारेण सर्वं कृत्यं सुविहितं सुष्ठु साधितं स्यात्
किञ्चित्कृत्यं न परिहीयते विधिना न परित्यज्यते न्यूनतां न प्राप्नोति तथा
तेन प्रकारेण प्रीतिस्निग्धेन स्नेहार्द्रेण चेतसोपलक्षिता भवन्तः
कुर्वन्तु । प्रीतियुक्तेनेति भट्टसम्मतः पाठः  ॥  १।१३।१५  ॥   

  

तत इति । ततः वसिष्ठाज्ञापनश्रवणानन्तरं सर्वे वसिष्ठाज्ञप्ताः समागम्य
वसिष्ठमिदं वचनमब्रुवन् । तदुक्तिमेवाह तत्प्रसिद्धं यथा यथावत् उक्तं
भवद्वचनं सुविहितं वेदबोधितं अतः किञ्चिद्भवदुक्तं न परिहीयते विधिना न
परित्यज्यते । न्यूनतां न प्राप्नोतीत्यर्थः  ॥  १।१३।१६  ॥   

  

यथेति । तदुक्तं भवदाज्ञापितं तत्कृत्यं यथा यथावत्करिष्यामः । यतः
किञ्चिदपि कृत्यं परिहीयते विधिना न परित्यज्यते  ॥  १।१३।१७  ॥   

  

तत इति । ततः अङ्गीकारवचनश्रवणानन्तरं सुमन्त्रमानीय वसिष्ठः वाक्यमब्रवीत्
। तद्वाक्यमेवाह ये पृथिव्यां धार्मिकाः नृपतयः तान्नृपतीन् निमन्त्रयस्व ।
चकारेणान्यानपि निमन्त्रयस्व  ॥  १।१३।१८  ॥   

  

तानेवाह ब्राह्मणानित्यादिभिः । सर्वदेशेषु विद्यमानान् सहस्रशो
ब्राह्मणादीन्मानवान् वर्णबाह्यानपि सुसत्कृत्य समानयस्व  ॥  १।१३।१९  ॥   

  

मिथिलेति । शूरं शौर्य्यविशिष्टं सत्यविक्रमं कापट्यरहितविक्रमविशिष्टं
सर्वशास्त्रे सुनिष्ठितं निपुणं तथा तेन प्रकारेण वेदेषु निष्ठितं महाभागं
परमभाग्यवन्तं पूर्वसम्बन्धिनं दशरथनिरूपितनित्यसम्बन्धविशिष्टं तं
प्रसिद्धं मिथिलाधिपतिं जनकं सुसत्कृतं यथा भवति तथा स्वयमेव ततो मिथिलातः
पूर्वं प्रथममानय इति । ज्ञात्वा विचार्याहं ते तुभ्यं ब्रवीमि । ज्ञात्वा
ब्रवीमीत्यनेन वसिष्ठस्य रघुनाथनित्यपरिकरस्थत्वं व्यक्तम् ।
पूर्वसम्बन्धिनमित्यनेन जनकस्यापि तत्वं व्यक्तम्  ॥  १।१३।२०,२१  ॥   

  

तथेति  ॥  १।१३।२२  ॥   

  

तथेति । केकयराजानमित्यत्र समासान्तविधेरनित्यत्वाट्टजभावः । राजसिंहस्य
दशरथस्य  ॥  १।१३।२३  ॥   

  

अङ्ग इति  ॥  १।१३।२४  ॥   

  

प्राचीनानिति । प्राचीनान्प्राग्देशसम्भवान्  ॥  १।१३।२५  ॥   

  

सन्तीति । स्निग्धाः स्नेहयुक्ताः  ॥  १।१३।२६  ॥   

  

वसिष्ठेति । तदा वसिष्ठाज्ञापनकाले तत्प्रसिद्धं वसिष्टवाक्यं श्रुत्वा
त्वरितः त्वरां प्राप्तः सुमन्त्रः तत्र वसिष्ठाज्ञापिते राज्ञामानयने
शुभान्निपुणान्पुरुषान् व्यादिशत्  ॥  १।१३।२७  ॥   

  

सामान्यराजानानेतुं पुरुषान्नियुज्य वसिष्ठोपदिष्टविशेषराजानानेतुं
सुमन्त्रः स्वयं जगामेत्याह स्वयमिति । धर्मात्मा परमधर्मज्ञः सुमन्त्रः
मुनिशासनाद्वसिष्ठाज्ञापनात् त्वरितो भूत्वा महीक्षितः
वसिष्ठोपदिष्टराजविशेषान् समानेतुं प्रयातः  ॥  १।१३।२८  ॥   

  

ते चेति । पूर्वं वसिष्ठाज्ञापिताः सर्वे कर्मान्तिका
आसमाप्तिकर्मनिर्वर्तकाः महर्षये वसिष्ठाय यत् यज्ञे उपकल्पितं सम्पादितं
तत्सर्वं निवेदयन्ति स्म । चकारेणान्ये ऽपि तदाज्ञापिताः सम्पादितं
स्वस्वकार्यं निवेदयन्ति स्म  ॥  १।१३।२९  ॥   

  

तत इति । ततः सम्पादितसर्ववस्तुश्रवणात्प्रीतः प्रसन्नो द्विजश्रेष्ठो
वसिष्ठः तान् स्वस्वकृत्यनिवेदयितृ़न्सर्वान् पुनरब्रवीत् । तदुक्तिमेवाह
अवज्ञया ऽनादरेण लीलया विलासबुद्ध्या वा कस्यचित् कस्मैचित् नैव दातव्यम् ।
अपिरेवार्थे । अवज्ञया दाने दोषमाह अवज्ञया अनादरेण कृतं दानं दातारं
हन्यात् । अत्र संशयः सन्देहो न कार्यः । एतेन वसिष्ठस्य
वेदमर्यादापालकत्वं ध्वनितम्  ॥  १।१३।३०  ॥   

  

तत इति । ततः सुमन्त्रादिगमनानन्तरं कैश्चिदहोरात्रैः कतिपयदिवसैः बहूनि
रत्नान्यादाय उपायनं गृहीत्वैव राज्ञो दशरथस्य समीपे महीक्षितः राजान
उपयाताः प्राप्ताः  ॥  १।१३।३१  ॥   

  

तत इति । ततः राजागमनानन्तरं सुप्रीतो अतिप्रसन्नचित्तः वसिष्ठः राजानं
दशरथं हे नरव्याघ्र पुरुषसिंह तव शासनात् आज्ञापनात् राजान उपयाताः
प्राप्ताः इति अब्रवीत् अकथयत्  ॥  १।१३।३२  ॥   

  

मयेति । हे राजन् सर्वे आगता राजसत्तमा मया ये (ते) सत्कृताः । चकारेणान्ये
ऽपि यथार्हं समागतास्ते सत्कृता इत्यर्थः । सुसमाहितैः सावधानैः
पुरुषैर्यज्ञियं यज्ञोपयोगि वस्तु कृतं सम्पादितम् । वस्तुजातमित्यर्थः  ॥ 
१।१३।३३  ॥   

  

निरिति । उपहृतैर्जनैरानीतैः सर्वकामैः समन्ततः उपेतं युक्तं यज्ञायतनं
यज्ञशालां यष्टुं भवान् निर्यातु । हे राजेन्द्र मनसा इव विनिर्मितं शीघ्रं
सम्पादितम् अन्तिकादेव द्रष्टुमर्हसि । सार्द्धश्लोक एकान्वयी । एवशब्द
इवार्थे । वैशब्द एवार्थे  ॥  १।१३।३४  ॥   

  

तथेति । वसिष्ठस्य ऋष्यशृङ्गस्य च उभयोर्वचनादेव शुभे
ज्योतिश्शास्त्रसम्मते दिवसनक्षत्रे जगतीपतिः राजा निर्यातः यागशालां
प्राप्तः । तथाशब्द एवार्थे  ॥  १।१३।३५  ॥   

  

तत इति । ततः राजागमनानन्तरं वसिष्ठप्रमुखाः वसिष्ठादयः सर्वे द्विजोत्तमाः
तदा राजागमनकाले ऋष्यशृङ्गं पुरस्कृत्यैव यज्ञवाटं यज्ञशालां गताः
प्राप्ताः सन्तः यथाशास्त्रं शास्त्रमनतिक्रम्य यथाविधि यथाक्रमं यज्ञकर्म
आरभन् आरभन्त  ॥  १।१३।३६,३७  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकण्डे त्रयोदशः
सर्गः  ॥  १३  ॥   

  

  


