+++
title = "०१४ अश्वमेधयजनम्"
title_english = "014 ashvamedha commenced as preamble to putrakAmeShTi ritual"

+++


अथेति । अथ तुरङ्गोत्सर्जनानन्तरं पूर्णे संवत्सरे तस्मिन्नुत्सृष्टे
तुरङ्गमे प्राप्ते क्रमेण  

यज्ञशालामागते सरय्वाश्चोत्तरे तीरे राज्ञो यज्ञो ऽभ्यवर्तत उपाक्रामत्  ॥ 
१।१४।१  ॥   

  

ऋष्येति । सुमहात्मनः अतिप्रयत्नविशिष्टस्यास्य त्रिलोक्यां प्रसिद्धस्य
राज्ञो दशरथस्य महायज्ञे ऽश्वमेधे द्विजर्षभाः ब्राह्मणाः ऋष्यशृङ्गं
पुरस्कृत्य कर्म स्वस्वोचितकृत्यं चक्रुः । ऋष्यशृङ्गं पुरस्कृत्येत्यनेन
तस्य प्रधानऋविक्त्वं ध्वनितम्  ॥  १।१४।२  ॥   

  

कर्मेति । वेदपारगाः निखिलवेदतत्वावगन्तारो याजका ऋत्विजः कर्म
यागोचितस्वस्वकृत्यं विधिवत्कुर्वन्ति । यथाविधि विधिमनतिक्रम्य यथान्यायं
मीमांसकोक्तक्रममनतिक्रम्य शास्त्रतः शिक्षयायुक्ताः शिक्षां कुर्वन्त
इत्यर्थः  ॥  १।१४।३  ॥   

  

परिक्रामन्ित प्रवर्तन्ते । प्रवर्ग्यमिति । द्विजा ब्राह्मणाः प्रवर्ग्यम्
अश्वमेधाङ्गभूतकर्मविशेषं उपसदमिष्टिविशेषं च शास्त्रतः
मीमांसाद्यनुसारेणैव कृत्वा शास्त्रतः साक्षादुपदिष्टात् अधिकमतिदिष्टं
सर्वं कर्म च विधिवच्चक्रुः सम्पादयामासुः । तथाशब्दश्चार्थे  ॥  १।१४।४
 ॥   

  

अभीति । अभिपूज्य तत्तद्देवतापूजनं विधाय ततः पूजनात् हृष्टाः सर्वे
मुनिपुङ्गवाः प्रातःसवनपूर्वाणि प्रातःसवनप्रभृतीनि कर्मविशेषाणि यथाविधि
चक्रुः  ॥  १।१४।५  ॥   

  

ऐन्द्र इति । ऐन्द्रः इन्द्रदेवताको हविर्विशेषो विधिवद्दत्तः । अनघः
पापनिवर्तकः राजा सोमवल्ली अभिष्टुतः मन्त्रैर्यथाविधि प्रशंसितः । अभिषुत
इत्यपि पाठः । अश्मभिरभिहत्य निस्सारितसारो ऽभवदित्यर्थः । माध्यन्दिनं
सवनं च यथाक्रमं प्रावर्त्तत । अत्रार्थे सूत्रं सोमं राजानं दृषदि निधाय
दक्षिणतो ब्रह्मा पश्चादध्वर्युः उत्तरतो होता प्रागुद्गाता स्थित्वा
दृषद्भिर्हन्यात्  ॥  १।१४।६  ॥   

  

तृतीयेति । सुमहात्मानो ऽस्य राज्ञो दशरथस्य तृतीयसवनं च ते
ब्राह्मणपुङ्गवाः ब्राह्मणश्रेष्ठाः शास्त्रतो दृष्ट्वा ज्ञात्वा तथैव
पूर्वोक्तप्रकारेणैव चक्रुः  ॥  १।१४।७  ॥   

  

आह्वयामिति । शिक्षाणि शिक्षितानि पाठनकाले गुरुणा बोधितानि एव अक्षराणि
तैः समन्वितैः । यथावत् स्वरवर्णविशिष्टैरित्यर्थः । मन्त्रैः
ऋष्यशृङ्गादयो विबुधोत्तमान् सुरश्रेष्ठान् शक्रादीन् तत्र यागे
आह्वयाञ्चक्रिरे  ॥  १।१४।८  ॥   

  

गीतिभिरिति । गीतिभिः यथोचितगानविशिष्टैर्मधुरैः मधुरस्वरविशिष्टैः
स्निग्धैर्मनोरमैः मन्त्राह्वानैः आह्वानमन्त्रैर्होतार आवाह्य
दिवौकसामर्हतो योग्यान्हविर्भागान्ददुः तेभ्यः समर्पयामासुः  ॥  १।१४।९  ॥   

  

नेति । तत्र तस्मिन्यागे अहुतं यथोक्तहुतविरुद्धं नाभूत् । स्खलितं च्युतं
च किञ्चन कर्म नाभूत् । तत्र हेतुः सर्वं कर्म ब्रह्मवन्मन्त्रयुक्तं
दृश्यते । हि यतः क्षेमयुक्तमेव यथा स्यात्तथा चक्रिरे  ॥  १।१४।१०  ॥   

  

नेति । तेषु अहस्सु भोजनाद्यनर्हयागदिवसेषु श्रान्तः पिपासितः क्षुधितो वा
नैव दृश्यते । तत्र तस्मिन्यागे अविद्वान् ब्राह्मणो न । सर्वे विद्वांस एव
समागता इत्यर्थः । अशतानुचरः शतसङ्ख्याकानुचररहितश्च न । तथाशब्दश्चार्थे ।
एको वाशब्द एवार्थे  ॥  १।१४।११  ॥   

  

ब्राह्मणा इति । ब्राह्मणा नित्यं यथेच्छं भुञ्जते । नाथवन्तः
ब्राह्मणस्वामिकाः क्षत्रियविट्शूद्राश्च यथेच्छं भुञ्जते । तापसा
ब्रह्मचारिप्रभृतयः भुञ्जते । तथा श्रमणाः सन्न्यासिनो ऽपि भुञ्जते ।
वाशब्देन वर्णाश्रमबहिर्भूतपरिग्रहः । तुशब्देन यथेच्छलाभः  ॥  १।१४।१२  ॥   

  

वृद्धा इति । वृद्धाः वृद्धतां प्राप्ताः व्याधिता व्याधिग्रस्ताश्च
स्त्रीबालाः कन्याश्च चकारेण पुंबालाश्च तथैव भुञ्जते इति पूर्वेणान्वयः ।
अनिशं निरन्तरं भुज्यमानानां भोज्यमानानां जनानां तृप्तिर्नोपलभ्यते । एतेन
भोज्यानामतिस्वादुत्वं ध्वनितम् । किञ्च अमानानां गर्वरहितानां
भोजनदातृ़णामनिशं निरन्तरं भुजि भोजनायां भोजनदाने इत्यर्थः ।
अन्तर्भावितणिजर्थकभुजेर्भावे  

क्विप् । तृप्तिर्नैव लभ्यते  ॥  १।१४।१३  ॥   

  

अतृप्तिचिह्नमाह दीयतामिति । अन्नं विविधानि वासांसि च दीयतां
दीयतामित्यनेन प्रकारेण सञ्चोदिताः अधिकारिभिः प्रेरिता अनेकशः जनास्तत्र
यागे । तथा चक्रुर्ददुरित्यर्थः  ॥  १।१४।१४  ॥   

  

अन्नेति । पर्वतोपमाः पर्वततुल्याः अन्नकूटा आमान्नसमूहाः बहवस्तत्र
दृश्यन्ते । दिवसे दिवसे विधिवत्सिद्धस्यान्नस्य पर्वतोपमसमूहश्च । दृश्यते
इत्यध्याहृतम्  ॥  १।१४।१५  ॥   

  

नानेति । नानादेशादनेकविधदेशादनुप्राप्ताः समागताः पुरुषास्तथा स्त्रीगणाः
स्त्रीसमूहाश्च महात्मनो राज्ञः तस्मिन्प्रसिद्धे यज्ञे अन्नपानैः
सुविहिताः सुतर्पिताः । आसन्निति शेषः । उपसर्गवशादेतदर्थलाभः । किञ्च
तृप्तिमत्यन्तं प्राप्ताः । प्राप्त्यर्थकहिधातोः कर्तरि निष्ठा ।
किञ्चान्नपानकर्तृकात्यन्तप्राप्तिकर्मीभूता इत्यर्थः । अस्मिन्पक्षे
कर्मणि निष्ठा  ॥  १।१४।१६  ॥   

  

अन्नमिति । विधिवत् पाकशास्त्रोक्तविधिनिर्मितमतः स्वादु अतिस्वादु अहो
विचित्रमन्नमतस्तृप्ताः स्म अतितृप्तिप्राप्ता वयम् । अतस्ते तव भद्रं
कल्याणमस्तु इति द्विजर्षभा ब्राह्मणाः प्रशंसन्तेति राघवो महाराजाधिराजो
दशरथः शुश्राव । इतिरुभयान्वयी । हिर्हेतौ  ॥  १।१४।१७  ॥   

  

स्वलङ्कृता इति । स्वलङ्कृताः शोभनालङ्कारविशिष्टा एव पुरुषाः
ब्राह्मणान्पर्यवेषयन्परिवेषणं चक्रुरित्यर्थः । सुमृष्टमणिकुण्डलाः
शोधितमणियुक्तकुण्डलविशिष्टा एव अन्ये परिवेषणकर्तृभ्यो भिन्नाः पुरुषाः
तान्परिवेषणकर्तृ़नुपासते । साहाय्यार्थं तैः सहैव गच्छन्तीत्यर्थः ।
चशब्दावेवार्थौ  ॥  १।१४।१८  ॥   

  

कर्मेति । तदा यागकाले कर्मान्तरे सवनयोर्मध्ये । विश्रान्तिकाले इत्यर्थः
। सुवाग्ग्मिनः सुपटुवचनाः धीराः सावधानाः विप्राः परस्परजिगीषया परस्परं
स्वस्वविजयकाङ्क्षया बहून् भिन्नभिन्नशास्त्रप्रतिपादितानपि हेतुवादान्
जगत्कारणविषयकविवादान्प्राहुः । अपिना यागादिविषयकविवादसङ्ग्रहः  ॥  १।१४।१९
 ॥   

  

दिवसे इति । तत्र तस्मिन्संस्तरे यज्ञे कुशलाः निपुणाः प्रचोदिताः प्रेष्य
ब्रूहीत्यादिवैदिकशब्दैः प्रेरितास्ते प्रसिद्धाः द्विजा ब्राह्मणाः
यथाशास्त्रं सर्वकर्माणि दिवसे दिवसे चक्रुः । ऽसंस्तरप्रस्तराध्वराःऽ
इत्यमरः  ॥  १।१४।२०  ॥   

  

नेति । तस्य प्रसिद्धस्य राज्ञः अत्र यागे सदस्यः द्विजः
अषडङ्गविन्नैवासीत्  ॥  १।१४।२१  ॥   

  

प्राप्ते इति । तस्मिन्नश्वमेधे यूपोच्छ्रये यूपानां यज्ञस्तम्भानाम्
उच्छ्रये उद्धृत्य स्थापनम् । तस्मिन्काले इत्यर्थः । षट् षट्सङ्ख्याकाः
बैल्वाः बिल्वविकारयूपाः उद्धृत्य स्थापिता इति शेषः । बिल्वसहिताः
बिल्वयूपसमीपवर्तिनस्तावन्तः षट्सङ्ख्याकाः खादिराः खादिराः
खादिरविकारयूपाश्च उद्धृत्य स्थापितास्तथा षट्सङ्ख्याकाः परे
बैल्वखादिरसाहित्यरहिताः पर्णिनः पलाशविकारयूपाश्च उद्धृत्य स्थापिताः ।
ऽपलाशे किंशुकः पर्णोऽ इत्यमरः । पूर्वस्तथाशब्दश्चार्थे  ॥  १।१४।२२  ॥   

  

श्लेष्मातकमय इति । अग्निष्ठः अग्निसम्मुखवर्ती श्लेष्मातकमयः
रज्जुदालविकारयूपः उद्धृत्य स्थापितः । एकत्वस्यात्र विवक्षितत्वादयं यूप
एक एव देवदारुमयः देवदारुविकारयूपश्च उद्धृत्य स्थापितः ।
अत्रैकत्वस्याविवक्षया तत्सङ्ख्याया अनियमे प्राप्ते तां नियमयन्नाह तत्र
तस्मिन्यागे देवदारुमयौ द्वावेव विहितौ । तत्परिमाणमाह बाहुव्यस्तपरिग्रहौ
बाहुव्यस्ताभ्यां प्रसारितभुजाभ्यां परिग्रहः परिग्रहणं ययोस्तौ । दिष्ट
इति पाठे दिष्ट अश्वमेधे उपदिष्ट इत्यर्थः । एवं सङ्कलनया एकविंशतिर्यूपाः
सम्पन्नाः । प्रसिद्धाश्चाश्वमेधीयसूत्रश्रुत्योरिति दिक्  ॥  १।१४।२३  ॥   

  

कारिता इति । शास्त्रज्ञैः शास्त्रनिपुणैः यज्ञकोविदैः यागप्रयोगनिपुणैः
एते पूर्वोक्ताः सर्वे  

एकविंशतिर्यूपाः कारिताः । यथाशास्त्रं पूर्वं निर्मापितास्ते च तस्य
प्रसिद्धस्य यज्ञस्य शोभार्थं काञ्चनालङ्कृता भवन् ।
आगमशास्त्रस्यानित्यत्वादड्विरहः  ॥  १।१४।२४  ॥   

  

एकेति । एकविंशत्यरत्नयः एकविंशत्यरत्निपरिमितोन्नताः एकविंशतियूपाः
एकविंशद्भिः एकविंशत्या वासोभिर्वस्त्रैः एकैकं समलङ्कृताः एकेन वाससा एकः
समलङ्कृतः अपरेणैकेन वाससा अपरः समलङ्कृतः । एवं क्रमेण सर्वे समलङ्कृता
इत्यर्थः । अरत्निश्चतुर्विंशतिरङ्गुलयः । तथा हि
ऽएकविंशत्यरत्नीरश्वमेधस्यऽ इति श्रुतिः । "चतुर्विंशत्यङ्गुलयो ऽरत्निः"
इति सूत्रम् । एकविंशतीत्यत्र सुलोप आर्षः । एकैकमिति सामान्ये नपुंसकम् ।
एकविंशद्भिरित्यत्र बहुत्वेकारलोपावार्षौ  ॥  १।१४।२५  ॥   

  

विन्यस्ता इति । शिल्पशास्त्रक्रियाभिज्ञैः विधिवत् यथाविधि विन्यस्ताः
सन्निवेशिताः सुकृताः शोभनं कृतं क्रिया येषु ते अत एव दृढाः
अदार्ढ्यशङ्कारहिताः अष्टास्रयः अष्टकोणयुक्ताः अत एव श्लक्ष्णरूपसमन्विताः
। एवं सर्वे एकविंशतिः यूपाः  ॥  १।१४।२६  ॥   

  

वासोभिः आच्छादिताः पुष्पैर्गन्धैश्च पूजिताः दीप्तिमन्तः ते प्रसिद्धाः
सर्वे दिवि सप्तर्षयो यथा सप्तर्षय इव विराजन्ते शोभन्ते ।
श्लोकद्वयमेकान्वयि  ॥  १।१४।२७  ॥   

  

इष्टका इति । तत्र प्रसिद्धे शुल्बकर्मणि यज्ञकर्मणि कुशलैः निपुणैः
ब्राह्मणैः यथान्यायं यथोक्तं प्रमाणतः शास्त्रोक्तपरिमाणतः इष्टकाः
कारिताः । अग्निः अग्निस्थापनयोग्यो देशश्च चितो निर्मितः । ऽशुल्बं ताम्रे
यज्ञकर्मण्याचारे जलसन्निधौऽ इति वैजयन्ती । क्वचिद्यज्ञकर्मणीति पाठः  ॥ 
१।१४।२८  ॥   

  

स चित्य इति । कुशलैर्द्विजैः राजसिंहस्य निखिलराजशिरोमणेर्दशरथस्य स
चित्यः चयननिष्पादितोग्निः सञ्चितः यथाशास्त्रं स्थापितः । सञ्चयनप्रकारं
बोधयंस्तद्विशेषणान्याह गरुडः गरुडाकृतिः प्रसारितोभयपक्षपुच्छवत्वेन
अधोवीक्षमाणत्वेन प्राङ्मुखस्थित्या गरुडाकृतित्वं रुक्मपक्षः
सुवर्णमयपक्षविशिष्टः तत्वञ्च सुवर्णेष्टकाभिः पक्षयोर्निर्माणात् त्रिगुणः
त्रिगुणितप्रस्तारविशिष्टः । प्रकृतौ षट्प्रस्तारा अत्राष्टादश प्रस्तारा
इत्यर्थः । अत एवाष्टादशात्मकः । वैशब्दः प्रसिद्धिद्योतकः । रुक्मपक्षत्वे
सूत्रमपि "सहस्रं हिरण्यशकलैः प्रतिदिशमग्निं चिनोति" इति । गरुडाकृतित्वे
श्रुतिः "श्येनचित्तिं चिन्वीत" इति । तत्र ऽसुपर्णोसि गरुत्मान्ऽ इति
मन्त्रात् श्येनशब्दो गरुडार्थकः  ॥  १।१४।२९  ॥   

  

नियुक्ता इति । तत्तद्दैवतं यथोक्तेन्द्रादिदैवतमुद्दिश्य तत्र तेषु यूपेषु
प्रचोदिताः शास्त्रविहिताः पशवः उरगाः सर्पाश्च पक्षिणश्च यथाशास्त्रं
यथाशिक्षं नियुक्ता निबद्धाः । एवश्चार्थे  ॥  १।१४।३०  ॥   

  

शामित्र इति । तत्र तस्मिन्शामित्रे विहितहिंसाविशसनादिकर्मणि हयो ऽश्वः
शास्त्रतः शास्त्रोक्तत्वेनैवानयनयोग्या ये जलचराः कूर्मादयस्ते सर्वे
आनीता एव सन्तीति शेषः । तदा तस्मिन् काले एव एतत्सर्वमानीतहयादि शास्त्रतः
शास्त्रविधानत एव ऋत्विग्भिः नियुक्तम् यूपेषु निबद्धम् । तुचतथाशब्दा
एवार्थकाः । शास्त्रत इत्युभयान्वयि  ॥  १।१४।३१  ॥   

  

नियोजितपशुसङ्ख्यामाह पशूनामिति । तदा तस्मिन्काले तत्र तेषु यूपेषु पशूनां
त्रिशतं नियतम् बद्धम् । राज्ञः राजराजस्य दशरथस्य अश्वरत्नोत्तमं च तत्र
नियतम् बद्धम् । अश्वरत्नोत्तरमित्यपि क्वचित्पठ्यते । अत्र
त्रिशतमित्युक्तिः प्रधानपश्वपेक्षया । अत एव
पञ्चशतैकोनविंशतिप्रतिपादकभास्करग्रन्थेन न विरोधः  ॥  १।१४।३२  ॥   

  

कौसल्येति । कौसल्या महिषी तत्र शामित्रकर्मणि तं नियतमेनं हयं समन्ततः
परिचर्यप्रोक्षणादिना संस्कृत्य परमया मुदा परमहर्षेण त्रिभिः कृपाणैः
असिभिः विशशास ।  

कौसल्येति पत्न्यन्तरस्याप्युपलक्षकम् । तथा च सूत्रम् "महिष्यश्चास्यासिना
कल्पयन्ति" इति  ॥  १।१४।३३  ॥   

  

पत्न्याः कर्तव्यान्तरमाह पतत्रिणेति । तदा विशसनानन्तरकाले सुस्थितेन
चेतसा युक्ता कौसल्या पतत्ित्रणा पक्षविशिष्टेनाश्वेन सार्द्धं धर्मकाम्यया
एकां रजनीमवसत् । पतत्ित्रणा गरुडसदृशवेगविशिष्टेनेति केचित् ।
ऽपतत्त्रीपक्षितुरगौऽ इत्यमरः  ॥  १।१४।३४  ॥   

  

रात्रिवासौत्तरकालिकं होत्रादिकृत्यमाह होतेति । होत्रादयस्त्रयः,
तथाशब्देन ब्रह्मा च महिष्या कृताभिषेकया परिवृत्त्या उपेक्षितया च सहितां
वावाताम् भोगिनीम् अपरां पालाकलीं च हयेन अश्वेन समयोजयन् ।
अश्वाङ्गसंयोजनरूपविधिं कारयामासुरित्यर्थः । तथाशब्दश्चार्थे । एतेन
"महिषीं ब्रह्मणे ददाति वावातां होत्रे परिवृत्तिमुद्गात्रे
पालाकलीमध्वर्यवे" इति सूत्राण्युपन्यस्य पत्नीदानपरत्वेन व्याख्यानं
प्रत्युक्तम् । दानस्यात्रानुक्तेः अध्याहारे गौरवाच्च । हस्तेन
समयोजयन्निति पाठे तु हयहस्तेनेत्यर्थः । पशूनामग्रिमपादयोर्हस्तत्वात् ।
अत एव हयेन समयोजयन्निति पाठेन न विरोधः । ऽकृताभिषेका महिषी
परिवृत्तिरुपेक्षिता । वावाता भोगिनी पात्रप्रदा पालाकली मताऽ इति वैजयन्ती
 ॥  १।१४।३५  ॥   

  

पतत्ित्रण इति । नियतेन्द्रियः यतचित्तः परमसम्पन्नः श्रौतप्रयोगादिनिपुणः
ऋत्विक् तस्य विधिना हिंसितस्य पतत्रिणो ऽश्वस्य वपां चन्द्रापरनामकं मेदः
उद्धृत्य निस्सार्य शास्त्रतः यथाशास्त्रं श्रपयामास पपाच  ॥  १।१४।३६  ॥   

  

वपाहोमं व्यञ्जयन्नाह धूमेति । नराधिपो दशरथः वपायाः धूमगन्धं यथाकालं
विहितकालमनतिक्रम्यैव यथान्यायं यथाविधि आत्मनः पापं
प्रकटपुत्रवियोगहेतुत्वेन प्रतीयमानविघ्नाविशेषं निर्णुदन् दूरीकुर्वन्
जिघ्रति स्म । तु शब्द एवार्थे  ॥  १।१४।३७  ॥   

  

वपाहवनकृत्यं बोधयित्वाङ्गहवनमाह हयस्येति । हयस्य यानि अङ्गानि तानि
सर्वाणि समस्ताः सम्मिलिताः षोडशर्त्विजः ब्राह्मणाः अग्नौ
विधिवत्प्रास्यन्ति  ॥  १।१४।३८  ॥   

  

अवदाने शाखानियममाह प्लक्षेति । अन्येषामश्वमेधभिन्नानां यज्ञानां हविः
देवतोद्देश्यकपशुविशेषः प्लक्षशाखासु क्रियते धृत्वा अवदीयते । अश्वमेधस्य
यज्ञस्य भागः, देवतोद्देश्यकपशुविशेषः वैतसे वेतसशाखावस्तुनि क्रियते
धृत्वा अवदीयते इष्यते । इत्याचार्यैर्वाञ्छ्यत इत्यर्थः । अत्रार्थे
श्रुतिः "प्लक्षशाखायामन्येषां पशूनामवद्यन्ति वैतसशाखायामश्वस्य" इति ।
एतेन वैतसे कटे इत्यर्थो निर्मूलः  ॥  १।१४।३९  ॥   

  

अश्वमेधसाधकदिनसङ्ख्यामाह त्र्यह इति । कल्पसूत्रेण
ब्राह्मणैस्तत्कारणभूतब्राह्मणवाक्यैश्च अश्वमेधः त्र्यहसङ्ख्यातः ।
अत्राहःशब्देन यथोक्ताहःसाध्यसवनानि उच्यन्ते । एवं च त्रीणि
यथोक्ताहस्साध्यसवनानि यस्मिन् "अच्प्रत्यन्वव৷৷" इत्यत्राजिति
योगविभागादच् । तान्यहान्येव पृथक्कृत्याह तस्य सवनत्रयात्मकयागस्य
प्रथममहः तत्साध्यसवनं चतुष्टोमं परिकल्पितम् कथितम् ।
द्वितीयमहस्साध्यसवनमुक्थ्यं सङ्ख्यातं कथितम् । उत्तरं तृतीयमतिरात्रं तथा
सङ्ख्यातम्  ॥  १।१४।४०  ॥   

  

यागान्तराण्यपि कृतवानिति वर्णयन्नाह कारिता इति । तत्र
अश्वमेधसमाप्त्युत्तरकाले शास्त्रदर्शनात् शास्त्रावलोकनमाश्रित्य विहिताः
कर्तव्यत्वेन बोधिता बहवः अन्ये ऽपि यज्ञाः कारिता महाराजेन सम्पादिताः  ॥ 
१।१४।४१  ॥   

  

तानेव गणयन्नाह ज्योतिष्टोमेति । ज्योतिष्टोमायुषी अग्निष्टोमायुष्टोमौ
प्रथमद्वितीयौ । अतिरात्राविति द्विवचनान्तेनातिरात्रद्वयलाभः ।
तृतीयचतुर्थौ चेत्यर्थः । निर्मितौ विधिना सम्पादितौ ।  

पञ्चमो ऽभिजिच्च षष्ठो विश्वजिच्च आप्तोर्यामौ सप्तमाष्टमौ च महाक्रतुः ।
एते महाक्रतव इत्यर्थः  ॥  १।१४।४२  ॥   

  

दक्षिणाप्रकारमाह प्राचीमित्यादिभिः । पुरा पूर्वं स्वयम्भूविहिते
ब्रह्मणाप्रकटीकृते महायज्ञे यागश्रेष्ठे हयमेधे ऽश्वमेधे स्वकुलवर्द्धनो
राजा प्राचीं दिशं होत्रे ददौ । प्रतीचीं पश्चिमां च दिशं अध्वर्यवे ददौ ।
दक्षिणां दिशं ब्रह्मणे ददौ । उदीचीमुत्तरां च दिशमुद्गात्रे तथा ददौ । एषा
सर्वदिग्दानरूपा दक्षिणा विनिर्मिता सूत्रे उक्ता द्वयोरेकत्रान्वयः । तथा
च सूत्रम् ऽप्रतिदिशं ददाति प्राची दिक् होतुः दक्षिणा ब्रह्मणः
प्रतीच्यध्वर्योरुदीच्युद्गातुःऽ इति । यागस्य पूर्वं ब्रह्मनिष्पाद्यत्वे
श्रुतिः "प्रजापतिरश्वमेधमसृजत" इति  ॥  १।१४।४३,४४  ॥   

  

दानानन्तरकालिकब्राह्मणोक्तिमाह (?) क्रतुमिति । यदा कुलवर्द्धनः
पुरुषर्षभः पुरुषश्रेष्ठो राजा न्यायतः यथाविधि क्रतुं समाप्य
ऋत्विग्भ्यस्तां पूर्वोक्तां धरां पृथ्वीं हर्षतो ददौ । तुशब्द एवार्थे ।
हिर्हर्षद्योतकः  ॥  १।१४।४५  ॥   

  

तदैव सर्वे ऋत्विजः गतकल्मषं स्वाश्रितकल्मषनिवर्तकं राजनं सर्वे ऋत्विजो
ऽब्रुवन् । सार्धश्लोक एकान्वयी । तदुक्तिमेवाह श्लोकत्रयेण । एकः
अखण्डमण्डलेश्वरो भवानेव कृत्स्नां महीं रक्षितुमर्हति । तुशब्दस्तदार्थे
 ॥  १।१४।४६ ॥   

  

नेति । हे भूमिप भूम्या ऽस्माकं न कार्यम् न प्रयोजनम् । हि यतः पालने वयं
न शक्तास्तत्रापि हेतुः हि यतः स्वाध्यायकरणे वेदाध्यापनादौ वयं नित्यं
रताः  ॥  १।१४।४७  ॥   

  

निष्क्रयमिति । इति अतः इह अस्मिन्नेव समये किञ्चित् यथाकामं निष्क्रयं
दत्तपृथ्वीमूल्यं भवान् प्रयच्छतु । तदेवाह मणिरत्नं मणिश्रेष्ठं सुवर्णं च
गावश्च यत् अन्यत्समुद्यतम् अस्मदर्थमुपस्थापितं च  ॥  १।१४।४८  ॥   

  

तदेवोपसंहरन्नाह तिदिति । हे नृपश्रेष्ठ तदस्मद्याचितं प्रयच्छ देहि ।
धरण्या पृथिव्या न प्रयोजनम् नास्मत्कार्यसिद्धिः । एतेन
तत्रस्थब्राह्मणानां सन्तोषातिशयः सूचितः । एवमनेन प्रकारेण
वेदपारगैर्ब्राह्मणैरुक्तो ऽनरपतिः न नरपतिः राजा यस्य चक्रवर्तीत्यर्थः ।
नृपो दशरथः  ॥  १।१४।४९  ॥   

  

गवां दश दशगुणितानि शतसहस्राणि । दशलक्षगवीरित्यर्थः । सुवर्णस्य
सुवर्णमुद्रायाः दशकोटीः । रजतस्य रजतमुद्रायाः चतुर्गुणम् ।
चत्वारिंशत्कोटिमित्यर्थः । तेभ्यः ऋत्विग्भ्यो ददौ  ॥  १।१४।५०  ॥   

  

ऋत्विज इति । ततः राजदत्तदक्षिणास्वीकारानन्तरमेव सहिताः मिलिताः सर्वे
ऋत्विजः मुनये राममननशीलाय धीमते प्रशस्तबुद्धियुक्ताय ऋष्यशृङ्गाय
वसिष्ठाय च वसु सर्वं प्राप्तं धनं प्रददुः तयोरग्रे स्थापयामासुः । तुशब्द
एवार्थे  ॥  १।१४।५१  ॥   

  

तत इति । ततः द्रव्यस्थापनानन्तरं सर्वे द्विजोत्तमाः ब्राह्मणा मुनयो
न्यायतः यथाशास्त्रं प्रविभागं कृत्वा ऋष्यशृङ्गवसिष्ठाभ्याङ्कारयित्वा
भृशं सुप्रीतमनसः सन्तः प्रत्यूचुः । कृत्वेत्यत्र अन्तर्भावितणिजर्थः  ॥ 
१।१४।५२  ॥   

  

तत इति । ततः ऋत्विग्दक्षिणादानानन्तरं तदा तत्प्रसादकाले सुसमाहितः
एकाग्रचित्तो राजा प्रसर्पकेभ्यो यज्ञदर्शनार्थमागतेभ्यो ब्राह्मणेभ्यः
कोटिसङ्ख्यं जाम्बूनदं जम्बूनदीसम्भवं हिरण्यं सुवर्णं ददौ । विभज्य
यथाकामं समर्पयामास । तुशब्देन अन्येभ्यो ऽपि यथाकामं ददौ । कोटिशब्दो
ऽनन्तवाची  ॥  १।१४।५३  ॥   

  

दरिद्रायेति । अथ सर्वसन्तोषप्रापणानन्तरम् उत्तमं हस्ताभरणं याचमानाय
कस्मैचिद्द्विजाय राघवनन्दनः रघुकुलवर्धनो दशरथो ददौ  ॥  १।१४।५४  ॥   

  

तत इति । ततः हस्ताभरणदानानन्तरं द्विजेषु विधिवत्प्रीतेषु प्रसादितेषु
द्विजवत्सलो हर्षपर्याकुलेक्षणो राजा तेषां द्विजानां प्रणाममकरोत्  ॥ 
१।१४।५५  ॥   

  

तस्येति । उदारस्य अदेयवस्त्वभाववतः धरण्यां प्रणतस्य
विप्रोद्देश्यकसाष्टाङ्गप्रणामं कुर्वतः नृवीरस्य वीरपुरुषस्य तस्य
प्रसिद्धस्य राज्ञः विविधा अनेकप्रकारा अथाशिषः परममङ्गलाशीर्वादाः
ब्राह्मणैः समुदाहृताः सम्यगुच्चारिताः । अशोभन्तेति शेषः  ॥  १।१४।५६  ॥   

  

तत इति । अनुत्तमं न उत्तमं यस्मात् । सर्वोत्तममित्यर्थः । पापापहं
स्वनित्यपुत्रवियोगहेतुभूतविघ्नध्वंसकम्, स्वर्नयनं प्राकृतजानानां
स्वर्गप्रापकम्, पार्थिवर्षभैः खण्डमण्डलेश्वरश्रेष्ठैर्दुस्तरं दुष्प्रापं
यज्ञं प्राप्य राजा ततः ब्राह्मणाशीर्वादश्रवणात् प्रीतमनाः
अतिप्रसन्नचित्तो बभूवेति शेषः  ॥  १।१४।५७  ॥   

  

अश्वमेधसमाप्त्युत्तरकालिकं वृत्तमाह तत इति । तदा
साङ्गाश्वमेधसमाप्त्यनन्तरकाले ततः सुमन्त्रवचनस्मरणात् राजा दशरथः
ऋष्यशृङ्गमब्रवीत् । तद्वचनमेवाह हे सुव्रत शोभनो व्रतः सङ्कल्पो यस्मात् ।
ईप्सितपूर्तिसम्पादकेत्यर्थः । कुलस्य वर्द्धनं यत् तत्कर्म कर्तुं
त्वमर्हस्येव । तुशब्द एवार्थे  ॥  १।१४।५८  ॥   

  

तथेति । द्विजसत्तमो द्विजश्रेष्ठः स प्रसिद्धः ऋष्यशृङ्ग हे राजन् तथा
तत्कर्माहं करिष्यामि येन कर्मणा कुलोद्वहाः चत्वारस्ते सुताः भविष्यन्ति
इति राजानमुवाच । च शब्दो येनेत्यर्थे  ॥  १।१४।५९  ॥   

  

स इति । महात्मा स प्रसिद्धो नृपेन्द्रो राजराजौ दशरथः तस्य ऋष्यशृङ्गस्य
मधुरं वाक्यं निशम्य श्रुत्वा परममतुलं हर्षं जगाम प्राप । तस्मै
तमनुकूलयितुं प्रणम्य नमस्कृत्य प्रयत मत्पुत्रप्राकट्यार्थं प्रयत्नं कुरु
इति तमृष्यशृङ्गं पुनःपुनरुवाच । उरित्यर्थे (?) अपिः पुनरर्थे  ॥  १।१४।६०
 ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे चतुर्दशः
सर्गः  ॥  १४  ॥   

  

  


