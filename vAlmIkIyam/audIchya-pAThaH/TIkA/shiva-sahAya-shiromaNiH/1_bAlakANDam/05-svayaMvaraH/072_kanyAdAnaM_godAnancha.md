+++
title = "०७२ कन्यादानं गोदानञ्च"
title_english = "072 Marriage alliance to bharata shatrughna"

+++


जनकर्कृकवृत्तकथनानन्तरकालिकं वृत्तमाह तमिति । वशिष्ठसहितो
महामुनिर्विश्वामित्रः उक्तवन्तं कथितवाक्यं वीरं वैदेहं तं नृपं वचनमुवाच
 ॥  १।७२।१  ॥   

  

तद्वचनमेवाह अचिन्त्यानिति । हे नरपुङ्गव इक्ष्वाकूणां विदेहानां च कुलानि
अचिन्त्यानि अतिशुद्धत्वेन विवाहार्थं सन्देहानर्हाणि अप्रमेयाणि
इयत्तारहितप्रभावविशिष्टानि च अतः एषां वंशद्वयोद्भवानां तुल्यः अन्यः
कश्चन नास्ति एषामेव परस्परं सादृश्यमिति तात्पर्यम् तेनावश्यमयं विवाहः
कर्तव्य इति व्यञ्जितम्  ॥  १।७२।२  ॥   

  

वंशयोः सादृश्यमुक्त्वा कन्यावरयोः सादृश्यं बोधयन्नाह सदृश इति । हे राजन्
या सीतास्ति तया ऊर्मिलया च रूपसम्पदा रूपेण सम्पदा च सदृशस्तुल्ययोः
रामलक्ष्मणयोः धर्मसम्बन्धो धर्महेतुको विवाहः सदृशः वंशद्वयविवाहानुरूपः
अत एव ह हर्षावहः  ॥  १।७२।३  ॥   

  

वक्तव्यमिति । हे नरश्रेष्ठ जनक वक्तव्यं वचनार्हं मम वचनं त्वया श्रूयताम्
। किन्तद्वचनमित्यत आह हे राजन् धर्मज्ञ एष राजा कुशध्वजो यतो यवीयान्
कनिष्ठस्ते भ्राता अतो हे नरश्रेष्ठ भुवि रूपेण अप्रतिममसृशं धर्मात्मनो
ऽस्य कुशध्वजस्य सुताद्वयं पत्न्यर्थं वरयामहे  ॥  १।७२।४,५  ॥   

  

कस्य पत्न्यर्थमित्यत आह भरतस्येति । हे राजन् तयोः प्रसिद्धयोर्महात्मनोः
धीमतः कुमारस्य भरतस्य शत्रुघ्नस्य च अर्थे ते सुते वरये  ॥  १।७२।६  ॥   

  

चतुर्णामपि विवाहयोग्यतेत्याह पुत्रा इति । रूपयौवनशालिनः लोकपालसमाः देवाः
ब्रह्मादयः तुल्यपराक्रमा येषामत एव लोकपालाः ब्रह्मादयः समा येषां ते
सर्वे एते दशरथस्य पुत्राः सन्तीति शेषः । एतेनैष्वेव
भवत्सुताविवाहयोग्यतेति परिसङ्ख्यासङ्कारो ध्वनितः  ॥  ७२।७,८  ॥   

  

विश्वामित्रेति । तदा विश्वामित्रोक्तिकाले वसिष्ठस्य मते विद्यमानं
त्रिश्वामित्रवचो वचनं श्रुत्वा प्राञ्जलिर्जनको मुनिपुङ्गवौ
वसिष्ठविश्वामित्रौ वाक्यमुवाच  ॥  १।७२।९  ॥   

  

तद्वाक्यमेवाह कुलमिति । यद्यस्मात् येषां नो ऽस्माकं कुलसम्बन्धं
सदृशमिक्ष्वाकुवंशानुरूपं मुनिपुङ्गवौ युवां स्वयमाज्ञापयतस्तस्मात् तेषां
नः इदं कुलं धन्यं मन्ये  ॥  १।७२।१०  ॥   

  

एवमिति । इमे कुशध्वजसुते पत्न्यौ सहितौ नित्यसाहित्यविशिष्टौ उमौ
शत्रुघ्नभरतौ भजेताम् एवं वो मद्रं भवतु  ॥  १।७२।११  ॥   

  

एकेति । हे महामुने चतसृ़णां राजपुत्रीणाम् पाणीन् महाबलाः चत्वारो
राजपुत्राः एकाह्ना एकस्मिन्नेव दिने इत्यर्थः गृह्णन्तु ।
समासान्तविधेरनित्यत्वाट्टजनभावः न तिस्रितिनिषेधाप्रवृतिस्त्वत एव
ज्ञापकात्  ॥  १।७२।१२  ॥   

  

वैवाहिकदिवसनियममाह उत्तरे इति । हे ब्रह्मन् यत्र ययोः भगः प्रजापतिरर्यमा
च स्थितः ताभ्यां फल्गुनीभ्यां पूर्वफल्गुन्युत्तरफल्गुनीभ्यां
विशिष्टयोर्दिवसयोरुत्तरे उत्तरफल्गुनीविशिष्टे दिवसे वैवाहिकं विवाहं
मनीषिणो ज्योतिःशास्त्राभिज्ञाः प्रशंसन्ति । विनापि चं समुच्चयः ।
विशिष्टयोर्दिवसयोरित्यध्याहृतम्  ॥  १।७२।१३  ॥   

  

एवमिति । एवं सौम्यं वच उक्त्वा कृताञ्जलिः राजा जनकः प्रत्युत्थाय उभौ
मुनिवरौ वाक्यमब्रवीत्  ॥  १।७२।१४  ॥   

  

तद्वाक्यमेवाह पर इति । मह्यं परः अत्युत्कृष्टः धर्मः रामादिविवाहरूपः
कृतः सम्पादित उपदिष्ट इत्यर्थः । अतः सदा इतःप्रभृति सर्वस्मिन् काले
भवतोः शिष्यो ऽस्मि अत इमानि मत्समर्पितानि आसनमुख्यानि गुरूचितासनानि
मुनिपुङ्गवौ युवाम् आस्येताम् । गुरुत्वादासनयोर्बहुत्वम् आसनबाहुल्याद्वा
। ऽआस्यताम्ऽ इति भट्टसम्मतः पाठः । एकत्वमार्षमिति तैरुक्तम्  ॥  १।७२।१५
 ॥   

  

यथेति । यथा दशरथस्य पुरी अयोध्या तथा दशरथस्य पुरी ममेयं मिथिला अतः
प्रभुत्वे पुरीद्वयनिरूपितदशरथस्वामित्वे सन्देहः संशयो नास्ति अतः यथार्हं
यथायोग्यं कर्तुमर्हथ यूयमिति शेषः पूजार्थं बहुवचनम्  ॥  १।७२।१६  ॥   

  

तथेति । वैदेहे जनके तथा ब्रुवति सति हृष्टो रघुनन्दनो राजा दशरथः महीपतिं
जनकं प्रत्युवाच  ॥  १।७२।१७  ॥   

  

तत्प्रतिवचनमेवाह युवामिति । हे मिथिलेश्वरौ युवां भ्रातरौ असङ्ख्येयगुणौ
अत एव ऋषयो राजसङ्घाश्च भवद्भ्यामभिपूजिता अतिसत्कृतिं प्राप्ताः  ॥ 
१।७२।१८  ॥   

  

स्वस्तीति । त्वं स्वस्ति प्राप्नुहि स्वसुतादानेन मङ्गलं प्रापय
अन्तर्भावितणिजर्थः । ते भद्रम् स्वमालयं निवासस्थानं गमिष्यामि ।
स्वालयगमने प्रयोजनमाह श्राद्धकर्माणि विधिवदेव विधास्ये इत्यब्रवीत् दशरथ
इति शेषः । चशब्द एवार्थे किञ्च त्वं स्वस्ति प्राप्नुहि अहं ते दत्तं
स्वमालयं गमिष्यामि  ॥  १।७२।१९  ॥   

  

तमिति । तदा तस्मिन् समये महायशाः राजा दशरथः तं नरपतिं जनकमापृष्ट्वा
आपृच्छय तौ मुनीन्द्रौ वशिष्ठविश्वामित्रौ पुरस्कृत्य आशु जगाम ल्यबभाव
आर्षः  ॥  १।७२।२०  ॥   

  

स इति । स राजा दशरथः निलयं गत्वा विधानतः श्राद्धं कृत्वा प्रभाते उत्थाय
काल्यं प्रातःकालकर्तव्यमुत्तमं गोदानाभिधं कर्म चक्रे  ॥  १।७२।२१  ॥   

  

तत्कर्माङ्गीभूतं गोदानं वदन्नाह गवामिति । राजा पुत्रात्यनुरागविशिष्टो
नराधिपो दशरथः एकैकशः पुत्रानुद्दिश्य ब्राह्मणेभ्यो धर्मतः गवां
शतसहस्राणि ददौ । एकैकश इत्यत्र उक्तार्थानामितिन्यायाप्रवृत्तिस्तु द्वौ
ब्राह्मणावित्यादाविव द्विर्बद्धं सुबद्धं भवतीति स्वीकारात् आर्ष
इत्युक्तिस्तु तदविचारमूलका  ॥  १।७२।२२  ॥   

  

गोदानप्रकारं वदन्नाह सुवर्णेति । पुत्रवत्सलः पुरुषर्षभो रघुनन्दनो दशरथः
सुवर्णशृङ्गाः सम्पन्नाः सवत्साः वत्ससहिताः कांस्यदोहनाः या गावः तासां
गवां चत्वारि शतसहस्राणि ददौ पुत्राणां गोदानमुद्दिश्य सुबहु वित्तमन्यच्च
द्विजेभ्यो ददौ । द्वयोरेकत्रान्वयः  ॥  १।७२।२३,२४  ॥   

  

स इति । तदा गोदानोत्तरकाले कृतगोदानैः सुतैर्वृतः सन् स नृपतिः
लोकपालैर्वृतः सौम्यः सोमः प्रजापतिरिवाभाति । सौम्यशब्दः स्वार्थष्यञन्तः
 ॥  १।७२।२५  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
द्विसप्ततितमः सर्गः  ॥  १।७२  ॥   

  

  


