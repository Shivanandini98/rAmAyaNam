+++
title = "०६१ शुनःशेफकथा"
title_english = "061 Legend of shunashshepa"

+++


देवादिप्रस्थानोत्तरकालिकं वृत्तमाह विश्वामित्र इत्यादिना । नरशार्दूल हे
राम अथ प्रस्थानानन्तरं महात्मा विश्वामित्रस्तान् यज्ञार्थं समागतान् तान्
चिरञ्जीविनः वनवासिनः सर्वानृषीन् प्रस्थितान् वीक्ष्य अब्रवीत्  ॥  १।६१।१
 ॥   

  

तद्वचनमेवाह महानिति । प्रवृत्तः प्रकृष्टं वृत्तं वृन्तान्तो यस्मिन्सो
ऽयं त्रिशङ्कुर्याजनमूलकक्रोधावेशः महान्विघ्नः दक्षिणां दिशं आस्थितः
प्राप्तः अतः अन्यां दिशं प्रवत्स्यामः तत्र तस्या दिशि तपस्तप्स्यामहे  ॥ 
१।६१।२  ॥   

  

कां दिशं गमिष्यसीत्यत आह पश्चिमायामिति । विशालायां विशालतपोभूमिमत्यां
पश्चिमायां दिशि वर्तमानेषु पुष्करेषु तीर्थविशेषे महात्मनः
अतिप्रयत्नशीलमुनीनां यद्वरं श्रेष्ठं तपोवनं तत्तस्मिंस्तपोवने एव सुखं
यथा स्यात्तथा तपश्चरिष्यामः । पुष्करेष्विति बहुवचनमादरार्थं महात्मन
इत्येकवचनं जात्यभिप्रायेण । हिरेवार्थे  ॥  १।६१।३  ॥   

  

एवमिति । महातेजाः महामुनिः विश्वामित्रः एवमनेन प्रकारेणोक्त्वा मूलफलाशनः
सन्नुग्रमत्युत्कटं दुराधर्षं पराभवितुमशक्यं तपस्तेपे  ॥  १।६१।४  ॥   

  

एतस्मिन्निति । एतस्मिन्काले विश्वामित्रतपश्चरणसमये एव अम्बरीष इति ख्यातो
महान् सर्वराजपूज्यः अयोध्याधिपतिस्तु यष्टुं यागं कर्तुं समुपचक्रमे  ॥ 
१।६१।५  ॥   

  

तस्येति । यजमानस्य यागं कुर्वत एव तस्याम्बरीषस्य पशुमिन्द्रो जहार ह
प्रसिद्धमेतत् । पशौ यागवृषे प्रनष्टे अदृश्यतां गते सत्येव
विप्रस्तत्पुरोहितः राजानमम्बरीषमिदमब्रवीत् । वैतुशब्दौ एवार्थौ  ॥  १।६१।६
 ॥   

  

तद्वचनमेवाह पशुरिति । हे राजन् तव दुर्णयात् त्वदनवधानात् पशुः अद्य हृतः
केनचिदिति शेषः । अत एव प्रनष्टः अदृश्यतां प्राप्तः । ननु
पश्वन्तरमानेष्यामीत्यत आह हे नरेश्वर अरक्षितारं सावधानतया
यागपशुरक्षारहितं राजानं दोषाः रक्षानवधानताजनितपापानि घ्नन्ति
ऽपशुरभ्याहृतःऽ इति भट्टसम्मतः पाठः । अरक्षितारमित्यत्र अल्पार्थको नञ्  ॥ 
१।६१।७  ॥   

  

ननु तद्दुरितशान्तिः कथं स्यादित्यत आह प्राय इति । हे पुरुषर्षभ यावत्कर्म
प्रवर्तते तावदेव नरं पुरुषं पशुं शीघ्रं झटिति आनयस्व
एतदेवास्याघविशिष्टपुरुषस्य प्रायश्चित्तमनवधानताजनितपापशोधनम् ऽप्रायः
पापमितिप्रोक्तं चित्तं तच्छोधनं स्मृतम्ऽ इत्यनुशासनम् । एतेनोपायान्तरं
नास्तीति सूचितम् । हिवैशब्दौ एवार्थौ  ॥  १।६१।८  ॥   

  

उपेति । पुरुषर्षभ हे राम महाबुद्धिः स राजा अम्बरीषः उपाध्यायवचः श्रुत्वा
सहस्रशः गोभिः कर्तव्ययागपशुप्रतिनिधिभूतं क्रेतव्यपुरुषमूल्यरूपं सहस्रशः
सङ्ख्याकगवीभिः सह सहितः सन् पशुं पशुत्वेन प्रकल्पनीयं पुरुषमन्वियेष  ॥ 
१।६१।९  ॥   

  

देशानिति । हे तात हे रघुनन्दन देशादीन् मार्गमाणः स महीपतिरम्बरीषः
पुत्रसहितं सभार्यं भार्यासहितं भृगुतुङ्गे भृगुसम्बन्धिस्थलविशेषे
समासीनमृचीकं मुनिं सन्ददर्श ह प्रसिद्धमेतत् । श्लोकद्वयमेकान्वयि  ॥ 
१।६१।१०,११  ॥   

  

तमिति । महातेजाः महत्तेजो यस्मात्सः स्वानुगृहीतपुरुषतेजःसम्पादक इत्यर्थः
। अत एवामितप्रभः अमिता परिमातुमशक्या प्रभा यस्य स राजर्षिरम्बरीषः तपसा
दीप्तं ब्रह्मर्षिं तं प्रसिद्धमृचीकं प्रणम्य अभिप्रसाद्य च सर्वत्र
तपआदिषु कुशलं पृष्ट्वा चेदं वचः उवाच । सार्धश्लोक एकान्वयी । चकार
उभयान्वयी  ॥  १।६१।१२,१३  ॥   

  

तद्वचनमेवाह गवामिति । हे महाभाग हे भार्गव पशोरर्थे यागपशुकरणाय गवां
शतसहस्रेण शतसहस्रसङ्ख्याकगवीभिः सुतं स्वपुत्रं इति विक्रीणीषे त्वमिति
शेषः । तर्हि अहं कृतकृत्यः अस्मि भविष्यामि  ॥  १।६१।१४  ॥   

  

नन्वपहृतः पशुरेव कुतो नान्विष्यते इत्यत आह सर्व इति । सर्वे देशाः मया
परिप्लुताः यज्ञपश्वन्वेषणाय परिगताः तेषु देशेषु यज्ञियं पशुं न लभे इतो
हेतोः मूल्येन एकं सुतं मम मह्यं दातुमर्हसि  ॥  १।६१।१५  ॥   

  

एवमिति । एवमनेन प्रकारेणोक्तः अम्बरीषेण प्रार्थितः महातेजा ऋचीकः वचः
अब्रवीत् । तद्वचनमेवाह हे नरश्रेष्ठ ज्येष्ठं सुतमहं कथञ्चन न
विक्रीणीयामेतेन ज्येष्ठे तस्य परमानुरागः सूचितः । तुशब्द एवार्थे  ॥ 
१।६१।१६  ॥   

  

ऋचीकस्येति । तेषां महात्मनामृचीकषुत्राणां माता ऋचीकस्य वचः श्रुत्वा
नरशार्दूलां नरश्रेष्ठमम्बरीषमिदं वचः उवाच  ॥  १।६१।१७  ॥   

  

तद्वचनमेवाह अविक्रेयमिति । भगवान् अतिसामर्थ्यविशिष्टः भार्गवः ज्येष्ठं
सुतमविक्रेयमाह  

शुनकं शनुकनामानं कनिष्ठं सुतं ममापि दयितं प्रियं त्वं विद्धि जानीहि
तस्मात्कारणात् हे प्रभो हे पार्थिव कनीयसं पुत्रमहं तव तुभ्यं न दास्ये ।
सार्धश्लोक एकान्वयी  ॥  १।६१।१८  ॥   

  

कापट्यभ्रमवारणाय तादृशानुरागे सदाचारं प्रमाणयन्ती आह प्रायेणेति । हे
नरश्रेष्ठ ज्येष्ठाः प्रायेण पितृषु वल्लभाः पितृनिष्ठानुरागविषयीभूताः
भवन्तीति शेषः । मातृ़णां च कनीयांसः वल्लभास्तस्मात् कनीयसं कनीयांसमेव
अहं रक्षे न दास्ये इत्यर्थः  ॥  १।६१।१९  ॥   

  

उक्तेति । हे राम तस्मिन्मुनौ ऋचीके उक्तवाक्ये सति तथा तेन प्रकारेण
मुनिपत्न्यां च उक्तवाक्यायां सत्यां मध्यमः शुनःशेफः स्वयमेव
वाक्यमब्रवीत्  ॥  १।६१।२०  ॥   

  

तद्वचनमेवाह पितेति । ज्येष्ठं सुतमविक्रेयं पिता आह कनीयसमविक्रेयं माता
चाह अतः मध्यममात्मानं विक्रीतमहं मन्ये । अतः हे राजपुत्र मां नयस्व  ॥ 
१।६१।२१  ॥   

  

गवामिति । हे रघुनन्दन परमप्रीतो नरेश्वरो ऽम्बरीषः शुनःशेफं गवां
शतसहस्रेण गृहीत्वा जगाम  ॥  १।६१।२२  ॥   

  

गमनप्रकारं वर्णयन्नाह अम्बरीष इति । राजर्षिः महातेजाः सत्वरो ऽम्बरीषः
शुनःशेफमाशु रथमारोप्य जगाम स्वालयमिति शेषः ।
परमप्रमाणभूतमुनिकर्तृकानापत्कालिकपुत्रविक्रयणेन यज्ञार्थं पुत्रविक्रयणे
पुण्याधिक्यं भवतीति ध्वनितम्  ॥  १।६१।२३  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे एकषष्टितमः
सर्गः  ॥  १।६१  ॥   

  

  


