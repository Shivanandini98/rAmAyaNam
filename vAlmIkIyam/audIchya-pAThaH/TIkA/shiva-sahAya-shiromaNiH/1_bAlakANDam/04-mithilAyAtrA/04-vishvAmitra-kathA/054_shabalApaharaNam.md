+++
title = "०५४ शबलापहरणम्"
title_english = "054 Sacred Cow creates forces to fightback"

+++


कामधेनुमिति । हे राम मुनिः वशिष्ठः यदा कामधेनुं न त्यजते नात्यजत् तदापि
विश्वामित्रः अस्य वशिष्ठस्य शबलामन्वकर्षत हठादनयत्  ॥  १।५४।१  ॥   

  

नीयमानेति । हे राम महात्मना राज्ञा विश्वामित्रेण नीयमाना बलादाकृष्यमाणा
अत एव दुःखिता अत एव रुदन्ती शोककर्षिता शोकव्याकुलचित्ता शबला तु
चिन्तयामास  ॥  १।५४।२  ॥   

  

तच्चिन्तामेवाह परीति । या अहं राजभृतैः विश्वामित्रभृत्त्यैः ह्रियेय सा
दीना भृशं दुःखिता अहं सुमहात्मना वशिष्ठेन किं किमर्थं परित्यक्ता  ॥ 
१।५४।३  ॥   

  

किमिति । भावितात्मनः चिन्तनीयस्वरूपस्य महर्षेः वशिष्ठस्य मया किंमपकृतं
यत् येनाकारेण अनागसं मज्ज्ञानविषयीभूतापराधरहितां भक्तां तत्सेवापरामत एव
इष्टां तदिच्छाविषयीभूतां मां धार्मिकः धर्मनिरतो वशिष्ठः त्यजति  ॥  १।५४।४
 ॥   

  

इतीति । तदा स्वापकर्षणकाले इति अनेन प्रकारेण चिन्तयित्वा पुनः पुनः
निश्वःस्य च सा शबला वायुवेगेनैव परमौजसं वशिष्ठं जगाम । तुशब्द एवार्थे  ॥ 
१।५४।५  ॥   

  

गमनप्रकारं वर्णयन्नाह निरिति । हे शत्रुसूदन तदा स्वापकर्षणकाले शतशस्तान्
भृत्यान् निर्धूय निपात्य महात्मनो वशिष्ठस्य पादमूलं चरणसमीपं अनिलवेगेन
जगाम शबलेति शेषः  ॥  १।५४।६  ॥   

  

शबलेति । रुदन्ती रोदनं कुर्वती क्रोशन्ती हे ऋषे इत्याह्वानं कुर्वती
रुदन्ती स्वरोदनहेतुककरुणोत्पादनेन अन्यानपि रोदयन्ती च मेघनिःस्वना
गम्भीरनादा सा शबला वशिष्ठस्याग्रत एव स्थित्वा इदमब्रवीत् । एकश्चशब्द
एवार्थे  ॥  १।५४।७  ॥   

  

तद्वचनमेवाह भगवन्निति । हे भगवन् ब्रह्मणः सुत त्वया ऽहं किं किमर्थं
परित्यक्ता यस्मात्परित्यागाद्धेतोः राजभृताः राजभटाः त्वत्सकाशतो मां
नयन्ति  ॥  १।५४।८  ॥   

  

एवमिति । एवमनेन प्रकारेण उक्तः शबलया प्रार्थित एव ब्रह्मर्षिः वशिष्ठः
शोकसन्तप्तहृदयां दुःखितां स्वसारमिव भगिनीसदृशीं शबलामिदं वचनमब्रवीत् ।
तुशब्द एवार्थे  ॥  १।५४।९  ॥   

  

तद्वचनमेवाह नेति । हे शबले त्वया मे नापकृतमतस्त्वामहं न त्यजामि महाबलः
मत्तः उन्मत्त एषः राजा बलात् हठात् त्वां नयते । उपिर्हेतौ  ॥  १।५४।१०
 ॥   

  

नहीति । विशेषतो बलं बलवदपि मह्यं पूजनीयं ब्राह्मणकुलमद्य विवादसमये राजा
राज्ञा तुल्यं नैव ब्राह्मणकुलस्य शान्तिगुणविशिष्टत्वेन
युद्धानर्हत्वादिति भावः । अतो राजा प्रजाविषयकानुरागविशिष्टः पृथिव्याः
पतिः क्षत्रिय एवास्मिन् विवादसमये बली । हिशब्दो ऽप्यर्थे तुशब्द एवार्थे
एकश्चशब्दो हेत्वर्थे द्वितीयश्चशब्दो ऽस्मिन्नित्यर्थे पूर्वो राजा
क्विबन्तप्रकृतिकस्तृतीयान्तः सञ्ज्ञापूर्वकविधेरनित्यत्त्वान्मह्यमित्यत्र
वृद्धिविरहः  ॥  १।५४।११  ॥   

  

तस्य सहेतुकं बलवत्तरत्वमाह इयमिति । सवाजिरथसङ्कुला वाजिसहितरथैः सङ्कुला
व्याप्ता हस्तिध्वजसमाकीर्णा हस्तिश्रेष्ठैः समाकीर्णा पूर्णा इयं
विश्वामित्राक्षौहिणी अस्तीति शेषः । तेन हेतुना ऽसौ विश्वामित्रो बलवत्तरः
अतिबली अस्ति  ॥  १।५४।१२  ॥   

  

एवमिति । एवं वर्णितप्रकारेण वशिष्ठेन उक्ता वचनज्ञा वचनतात्पर्यज्ञात्री
सा शबला विनीतवत् विनम्रतायुक्तं वचनमतुलप्रभं ब्रह्मर्षिं वशिष्ठं
प्रत्युवाच  ॥  १।५४।१३  ॥   

  

तद्वचनमेवाह नेति । क्षत्रियस्य न बलं ब्राह्मणबलापेक्षया अल्पबलमाहुः
तत्वज्ञा इति शेषः । अतो ब्राह्मणाः बलवत्तराः एतेन शान्तिगुणविशिष्टत्वे
ऽपि क्षत्रियादिकृतब्राह्मणापकृतिजनितदुरितध्वंसः स्वनिष्ठकरुणया
ब्राह्मणैः कर्तव्य एवेति ध्वनितम् । सहेतुकं ब्राह्मणबलस्य बलवत्तरत्वं
वदन्नाह हे ब्रह्मन् ब्रह्मबलं ब्राह्मणस्य तव बलं दिव्यं
प्राकृतविलक्षणमतः क्षत्रात् क्षत्रियबलात् बलवत्तरमस्तीति  

शेषः । ब्रह्मबलमित्युभयान्वयि । तुशब्दो हेत्वर्थे अल्पार्थको नञ्  ॥ 
१।५४।१४  ॥   

  

ननु सैन्यबलेन तस्य बलवत्तरत्वमक्षतमेवेत्यत आह अप्रमेयमिति । दुरासदं
निवर्तयितुमशक्यं तव तेज तपोजनितप्रभाव एवमप्रमेयमियत्तारहितं तुभ्यं तव
बलं सैन्यमस्तीति शेषः । अतः महावीर्यः सैन्यादिवीर्यविशिष्टः
विश्वामित्रस्त्वया त्वत्तो बलवत्तरो न  ॥  १।५४।१५  ॥   

  

राजपराभवोपायं वदन्ती आह नियुङ्क्ष्वेति । हे महातेजः
त्वद्ब्रह्मबलसम्भृतां तव मन्त्रबलेन सम्पोषितां मां नियुङ्क्ष्व
तद्बलनाशने नियोजन तेन दुरात्मनः दुष्टस्वभावस्य तस्य विश्वामित्रस्य
यद्दर्पं बलं च तत् नाशयामि । विनापि चं समुच्चयः  ॥  १।५४।१६  ॥   

  

इतीति । हे राम तया शबलया इति अनेन प्रकारेण उक्त एव महायशाः वशिष्ठः
परबलार्दनं शत्रुसैन्यनाशकं बलं सैन्यं सृजस्व इति तदा
धेनुप्रार्थनोत्तरसमये एवमुवाच धेनुमिति शेषः । तुशब्दौ एवार्थौ  ॥  १।५४।१७
 ॥   

  

तस्येति । तदा वशिष्ठोक्तिसमये तस्य वशिष्ठस्य तद्वचनं श्रुत्वा सा सुरभिः
असृजत् राजवलविघातकानिति शेषः । सर्जनप्रकारं वर्णयन्नाह हे नृप तस्याः
धेनोः हुम्भारवोत्सृष्टाः हुङ्कारशब्दोत्पन्नाः शतशः पह्लवाः यवनविशेषाः
तदुपलक्षितपह्लवकाम्बोजबर्बराः विश्वामित्रस्य सर्वं बलं सैन्यं
विश्वामित्रस्य पश्यतः पश्यन्तं विश्वामित्रमनादृत्य नाशयन्ति अनाशयन्त
वर्तमानसामीप्य इति भूते लट् । सार्धश्लोक एकान्वयी ।
पह्लवशकयवनकाम्बोजबर्बराद्या म्लेच्छविशेषा इति प्रसिद्धम्  ॥  १।५४।१८  ॥   

  

स इति । परमक्रुद्धः अतिक्रोधविशिष्टः अत एव क्रोधविस्फारितेक्षणः क्रोधेन
विस्फारिते ईक्षणे नेत्रे येन स राजा विश्वामित्रः  ॥  १।५४।१९  ॥   

  

उच्चावचैः न्यूनाधिकभावतामापन्नैः शस्त्रास्त्रैः अपिना नर्जनादिभिः
पह्लवान् नाशयामास तदा विश्वामित्रप्रहरणकाले शतशः पह्लवान्
विश्वामित्रार्दितान्दृष्ट्वा अवलोक्य  ॥  १।५४।२०  ॥   

  

घोरान् भयङ्करान् यवनमिश्रितान् यवनसजातीयान् शकान् भूयो ऽपि असृजत् शबलेति
शेषः । तै शबलासृष्टैः यवनमिश्रितैः शकैः संवृता भूमिः आसीत्  ॥  १।५४।२१
 ॥   

  

प्रभावद्भिरिति । प्रभावद्भिः अतिप्रभाविशिष्टैः महावीर्यैः
अतिपराक्रमवद्भिः हेमकिञ्जल्कसन्निभैः चम्पककेशरतुल्यैः
दीर्घासिपट्टिशध्ारैः बृहदस्यादिविशष्टैः हेमवर्णाम्बरावृत्तैः
हेमवर्णसदृशवर्णविशिष्टवस्त्रयुक्तैः पावकैरिव प्रदीप्तैः यवनमिश्रितैः
शकैः सर्वं तद्बलं विश्वामित्रसैन्यं निर्दग्धं ततः
स्वसैन्यनिर्दाहानन्तरमेव महातेजाः विश्वामित्रः अस्त्राणि मुमोचा ह शब्द
एवार्थे  ॥  १।५४।२२,२३  ॥   

  

तैर्विश्वामित्रास्त्रैः ते प्रसिद्धाः यवनकाम्बोजाः पह्लवाश्च आकुलीकृताः
व्याकुलतां प्रापिताः  ॥  १।५४।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
चतुःपञ्चाशत्तमः सर्गः  ॥  १।५४  ॥   

  

  


