+++
title = "०६७ हनुमता सागरोल्लङ्घननिश्चयः"
title_english = "067 Hanuma asserts his capabilities to leap the ocean"

+++


प्रहर्षणप्रकारमाह तमित्यादिभिः । शतयोजनं शतयोजनपरिमितं समुद्रं
क्रमितुमुल्लङ्घितुं जृम्भमाणं वर्धमानमित्यर्थः । वेगेनापूर्यमाणं तं
प्रसिद्धं महाबलं हनूमन्तं दृष्ट्वा शोकमुत्सृज्य प्रहर्षेण समन्विता
वानराः विनेदुः तुष्ठुवुश्च । श्लोकद्वयमेकान्वयि  ॥  ४।६७।१,२  ॥   

  

प्रहृष्टा इति । ते वानराः कृतोत्साहं त्रिलोकविक्रमणविषयकोत्साहविशिष्टं
नारायणं प्रजा इव समन्ततो वीक्ष्यन्ते हनूमन्तमिति शेषः  ॥  ४।६७।३  ॥   

  

संस्तूयमान इति । संस्तूयमानो वानरैरिति शेषः । हनूमान् लाङ्गूलं हर्षात्
समाविध्य प्रस्तार्य बलं स्वमहापराक्रममुपेयिवान् सस्मार  ॥  ४।६७।४  ॥   

  

तस्येति । तेजसा आपूर्यमाणस्य चर्यमानस्य तस्य हनुमतो रूपं
स्वरूपमनुत्तममत्युत्तममासीत्  ॥  ४।६७।५  ॥   

  

यथेति । विवृते विस्तीर्णे गिरिगह्वरे यथा सिंहो विजृम्भते गात्रविनामं
करोति तथा मारुतस्यौरसः पुत्रः संप्रति जृम्भते  ॥  ४।६७।६  ॥   

  

अशोभतेति । तस्य हनूमतः विधूमः पावक इव दीप्तं मुखम् अम्बरीपोपमं
सूर्यसदृशं यथा भवति तथा अशोभत । अम्बरीषशब्दार्थस्तु अम्बरिणामाकाशवतां
नक्षत्रगणानामीषः तेजसा पराभूतत्वं यस्मादिति अम्बरिणः सर्वलेकान्
आकाशचारिणो वा ईषति स्वतेजसा प्राप्नोतीति वा  ॥  ४।६७।७  ॥   

  

हरीणामिति । हरीणां मध्यात् उत्थितो हनूमान् हरीन् अभिवाद्य
प्रणम्येदमब्रवीत्  ॥  ४।६७।८  ॥   

  

अरुजन्निति । पर्वताग्राणि अरुजन् अन्यः विदारयन् न निलीयते इत्यनिलः नित्य
इत्यर्थः, यो वाः तस्यौरसः पुत्रो ऽहं प्लवनेन धर्मेण तत्समो ऽस्मि ।
श्लोकद्वयमेकान्वयि  ॥  ४।६७।९,१०  ॥   

  

उत्सहेयमिति । अम्बरमाकाशमालिखनमिव विस्तीर्णं सहस्रशो मेरुम् असङ्गेन
विश्रमाय किंचित्स्पर्शराहित्येन परिगन्तुं लङ्घयितुम् उत्सहेयम्  ॥ 
४।६७।११  ॥   

  

बाह्विति । बाहुवेगेन प्रणुन्नेन चालितेन सागरेण लोकं
समाप्लावयितुमहमुत्सहे  ॥  ४।६७।१२  ॥   

  

ममेति । समुत्थिता महाग्राहाः यस्मिन् स समुद्रः ममोरुजङ्घवेगेन समुत्थितः
त्यक्तमर्यादो भविष्यति  ॥  ४।६७।१३  ॥   

  

पन्नगेति । पक्षिसेविते आकाशे पतन्तं पन्नगाशनं पन्नगभक्षकं वैनतेयं
सहस्रशो वारं परिगन्तुं शक्तो ऽहमस्मीति शेषः, यावत्कालेन यावद्देशं
तेनैकवारमुत्पत्यते तावत्कालेन तावद्देशं सहस्रशो वारमुत्पतितुं समर्थो
ऽस्मीत्यर्थः  ॥  ४।६७।१४  ॥   

  

उदयादिति । हे प्लवगर्षभाः महता प्रवेगेनोपलक्षितो ऽहमुदयात्
उदयाचलात्प्रस्थितं रश्मिमालिनं ज्वलन्तं मध्याह्नवर्तिनमित्यर्थः, आदित्यं
गन्तुं गत्वा स्प्रष्टुं समुत्सहे ततः स्पर्शानन्तरं भूमिमागत्येत्ति शेषः,
असंस्पृष्ट्वा विश्रमार्थं भूमिस्पर्शमलब्ध्वा अनस्तमितं श्रमाभाववत् यथा
भवति तथा आदित्यमागन्तुं प्राप्नुमुत्सहे । सविशेषणमादित्यमुभयान्वयि ।
श्लोकद्वयमेकान्वयि  ॥  ४।६७।१५,१६  ॥   

  

उत्सहेयमिति । आकाशगोचरान् अतिक्रान्तुमित्सहे । सागरान् शोषयिष्यामि
शोषयितुमुत्सहे शोषणपूर्वकोत्साहो धात्वर्थः । एवमुत्तरत्रापि
तत्तद्धात्वर्थपूर्वक उत्साहो ऽर्थः । अत एव न
शोषादिप्रतिज्ञावाक्यत्वमेतस्य  ॥  ४।६७।१७  ॥   

  

पर्वतानिति । उरुवेगेन महार्णवं प्लवमानो ऽहं हरिष्यामि पारं प्राप्स्यामि
 ॥  ४।६७।१८  ॥   

  

लतानामिति । लतादीनां पुष्पं विहायसा आकाशेन प्लवमानं मामनुयास्यति
प्राप्स्यति पुष्पादीनि ग्रहीष्यामीत्यर्थः, अत एव अम्बरे आकाशे मम पन्थाः
स्वातेः पन्थाः छायापथ एव भविष्यति गृहीतफलपुष्पादीनां
छायापथगतनक्षत्रगणतुल्यतया उपमानोपमेयभावः । सार्धश्लोक एकान्वयी  ॥ 
४।६७।१९  ॥   

  

चरन्तमिति । हे वानराः । आकाशं चरन्तं प्रस्थितवन्तम् उत्पतिष्यन्तम्
उर्ध्वं गच्छन्तं निपतन्तं समुद्रपारदेशं प्राप्नुवन्तं मां सर्वभूतानि
द्रक्ष्यन्ति । अर्धद्वयमेकान्वयि  ॥  ४।६७।२०  ॥   

  

महेति । अम्बरमाकाशं ग्रसमानमिव मां द्रक्ष्यध्वं द्रक्ष्यध्वे  ॥  ४।६७।२१
 ॥   

  

विधमिष्यामीति । सागरं शोषयिष्यामि  ॥  ४।६७।२२  ॥   

  

वैनतेयस्येति । शक्तिः प्लवनसामर्थ्यं वैनतेयादित्रयस्यैव अतः सुपर्णराजानं
मारुतं वा ऋते विना प्लुतं मां यत्प्राणिमात्रमनुव्रजेत् तद्भूतमुत्पन्नं न
प्रपश्यामि । सार्धश्लोक एकान्वयी  ॥  ४।६७।२३,२४  ॥   

  

निमेषेति । निरालम्बनं शून्यमम्बरं घनात् उत्थिता विद्युदिव
निमेषान्तरमात्रेण निपतिष्यामि व्याप्स्यामीत्यर्थः  ॥  ४।६७।२५  ॥   

  

भविष्यतीति । तदा बलिराज्यप्राप्तिसमये त्रीन् विक्रमान् लोकान्
प्रक्रममाणस्य विष्णोः रूपमिव मे रूपं भविष्यति  ॥  ४।६७।२६  ॥   

  

बुद्ध्येति । अहं वैदेहीं द्रक्ष्यामि इति
बुद्ध्यानिश्चयात्मकान्तःकरणवृत्त्याहं प्रपश्यामि निश्चिनोमि । तत्र
हेतुः-- तथा निश्चयजनिका मे मनश्चेष्टा मनसो ऽतीवप्रसादो ऽस्तीत्यर्थः, अतः
प्रमोदध्वम्  ॥  ४।६७।२७  ॥   

  

मारुतस्येति । योजनानामयुतमहं गमिष्यामि इति मे मतिर्निश्चयः  ॥ 
४।६७।२८ ॥   

  

वासवस्येति । वासवादेः हस्तात् तत्प्रसिद्धममृतमिह आनये आनयनसमर्थो ऽस्मि
 ॥  ४।६७।२९  ॥   

  

लङ्कां समुत्क्षिष्यामि गच्छेयमिति मे मतिर्निश्चयः । अर्धं पृथक् तमिति ।
तत्र तस्मिन्समये प्रहृष्टाः हरयस्तं हनूमन्तं विस्मिताः सन्तः समुदैक्षन्त
 ॥  ४।६७।३०  ॥   

  

तदिति । अस्य हनुमतो वचनं श्रुत्वा जाम्बवान् उवाच  ॥  ४।६७।३१  ॥   

  

तद्वचनाकारमाह वीरेति । हे वी ज्ञातीनामस्माकं शोकस्त्वया प्रणाशितः  ॥ 
४।६७।३२  ॥   

  

तवेति । कल्याणरुचयः कल्याणसंपादकशोभाविशिष्टाः समाहिताः एकाग्रचित्ताः
समागताः कपिमुख्यास्तव अर्थसिद्ध्यर्थं मङ्गलानि करिष्यन्ति  ॥  ४।६७।३३
 ॥   

  

ऋषीणामिति । ऋष्यादिप्रसादादिना त्वं महार्णवं प्लव  ॥  ४।६७।३४  ॥   

  

स्थास्याम इति । त्वद्गतानि गमनानि वनौकसां जीवनानि अतः यावत्तवागमनं तावत्
एकपादेन स्थास्यामः  ॥  ४।६७।३५  ॥   

  

तत इति । ततः जाम्बवद्वचनश्रवणानन्तरं हरिशार्दूलो हनुमान् वनौकस उवाच ।
तद्वचनाकारमाह प्लवने सति मे वेगं को ऽपि न धारयिष्यति निवारयितुं समर्थो न
भविष्यतीत्यर्थः  ॥  ४।६७।३६  ॥   

  

एतानीति । धातुनिष्पन्दशोभिषु धातुसमूहशोभावत्सु येषु महेन्द्रशिखरेषु अहं
गमिष्यामि तानि एतानि शिलासंकटशालिनः शिलासमूहविशिष्टस्य अस्य नगस्य
महेन्द्रस्य गिरेः महान्ति शिखराणि स्थिराणि पुष्टाणि अतः इतः प्लवतो मम
वेगमेतानि शिखरानि धारयिष्यन्ति । अर्धषट्कमेकान्वयि  ॥  ४।६७।३७३९  ॥   

  

तत इति । मारुतप्रख्यः पवनसदृशो ऽरिमर्दनो हनूमान् पुष्पैर्वृतं
सलिलोत्पीडैर्निर्झरैः संकुलं व्याप्तं नगश्रेष्ठं महेन्द्रमारुरोह ।
अर्धषट्कमेकान्वयि  ॥  ४।६७।४०४२  ॥   

  

महद्भिरिति । उच्छ्रितः उर्ध्वं प्राप्तो हनूमान् महेन्द्रस्य
शृङ्गैर्विचचार । शृङ्गेष्वेवोत्प्लुत्योप्लुत्य गच्छतीत्यर्थः  ॥  ५।६७।४३
 ॥   

  

बाहुभ्यामिति । महात्मना तेन हनुमता बाहुभ्यां पीडितो महाशैलः सिंहाभिहतो
मत्तो द्विपो गज इव ररास अतिभीतस्ववर्तिसिंहादिनादेन नादितो ऽभूदित्यर्थः
 ॥  ४।६७।४४ ॥   

  

मुमोचेति । विप्रकीर्णाः प्रक्षिप्ताः शिलोच्चयाः पाषाणसमूहा यस्य स
महेन्द्राचलः सलिलोत्पीडान् निर्झरान् मुमोच निर्झरा द्रुतं पेतुरित्यर्थः
 ॥  ४।६७।४५  ॥   

  

नागेति । पानसंसर्गेण मादकरससंबन्धेन कर्कशैः उत्कटचित्तैः गन्धर्वमिथुनैः
विहङ्गैश्च विद्याधरगणैश्च त्यज्यमानो महासानुर्यस्य सः
शैलशृङ्गशिलानामुत्पातः पतनं यस्मात् स महागिरिरभूत् । अर्धचतुष्यमेकान्वयि
 ॥  ४।६७।४६,४७  ॥   

  

निश्वसद्भिरिति । तदा तस्मिन् काले धरणीधरः स महेन्द्रः निश्वसद्भिः भीत्या
निश्वासं प्राप्नुवद्भिः अत एव अर्धनिस्सृतैः कथमिदं जातमिति दर्शनाय
निस्सारितोर्ध्वभागैः भुजगैः सपताकः पताकाभिः सहित इव आभाति  ॥  ४।६७।४८
 ॥   

  

ऋषिभिरिति । त्राससंभ्रान्तैः त्रासहेतुभिरुद्विग्नैः ऋषिभिस्त्यज्यमानः
शिश्लोच्चयः पर्वतः महति कान्तारे सार्थहीनो ऽध्वग इव सीदन्नास्त इति शेषः
 ॥  ४।६७।४९  ॥   

  

स इति । वेगे समाहितः दृढीकृतः आत्मा मनो यस्य स वेगवान् महानुभावः
अतिप्रभावविशिष्टो हनूमान् मनः समाधाय लङ्कां मनसा जगाम प्राप  ॥  ४।६७।५०
 ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
सप्तषष्टितमः सर्गः  ॥  ४।६७  ॥   

  

रामानुग्रहजन्येयं किष्किन्धाविवृत्तिः परा ।  

समाप्तिमगमत् श्रीमान् रामायणशिरोमणिः  ॥   

इति श्रीवाल्मीकिरामायणे विवृतित्रयसनाथं किष्किन्धाकाण्डं समाप्तम् ।  


