+++
title = "०६३ सम्पातिना नूतनपक्षप्राप्तिः"
title_english = "063 Sampaati gets new wings and flew away"

+++


मुनिकर्तृकोपदेशानन्तरकालिकं वृत्तान्तमाह एतैरित्यादिभिः । वाक्यविशारदो
मुनिः एतैरुक्तैः रामकार्यसाधकैः अन्यैश्चैतदुपयोगिभिर्बहुभिर्वाक्यैर्मां
प्रशस्य सत्कारपूर्वकमुक्त्वा अनुज्ञाप्य वृत्तान्तं बोधयितुं नियुज्य च
स्वमालयमाश्रमं प्रविष्टो ऽभवदिति शेषः  ॥  ४।६३।१  ॥   

  

कन्दरादिति । पर्वतस्य कन्दरात् शनैः शनैर्विसर्पित्वा विसर्प्य निर्गत्य
विन्ध्यशृङ्गं समारुह्य भवतः दिव्यलोकं प्राप्तस्य मुनेः प्रतिपालये
वचनामिति शेषः  ॥  ४।६३।२  ॥   

  

अद्यत्व इति । अद्यत्वे अस्मिन् काले तस्य मुन्युपदिष्टकालस्य साग्रशतं
किंचिदधिकशतसंख्याकं वर्षं गतम् अहं तु मुनेर्वचो हृदि कृत्वा
देशकालप्रतीक्षो ऽस्मि । अत्र पूर्वोक्तानुरोधेन शतशब्दस्य अनन्तवाचकत्वं
स्वीकृत्य किंचिदधिकाष्टवर्षसहस्राणीति भट्टैर्व्याख्यातम्  ॥  ४।६३।३  ॥   

  

महेति । महाप्रस्थानं पुनरावृत्तिरहितयात्रामासाद्य प्राप्य निशाकरे
स्वर्गते सति बहुभिरनेकविधैः वितर्कैः रामकार्यसाधनविषयकविचारैर्वृतं मां
संतापो मुनिवियोगजनतखेदो दहति  ॥  ४।६३।४  ॥   

  

उदितामिति । मरणे उदितां उत्थितां बुद्धिं मुनिवाक्यैः निवर्तये । अर्धं
पृथक् । बुद्धिरिति । मम प्राणानां रक्षणे रक्षणार्थं मुनिना या बुद्धिर्मे
मह्यं दत्ता सा तमोन्धकारदीप्ताग्निशिखेव मे दुःखमपनयते दूरीकरोति ।
अर्धद्वयमेकान्वयि  ॥  ४।६३।५ ॥   

  

बुध्यतेति । रावणस्य वीर्यं बुध्यता मया मैथिली त्वया कथं न
त्रातेत्यादिभिर्वाग्भिः पुत्रो मया संतर्जितः । एतेन स्वपुत्रबलापेक्षया
रावणबलस्याल्पत्वं व्यञ्जितम्, तेन भवद्भिर्न भेतव्यमिति सूचितम्  ॥  ४।६३।६
 ॥   

  

स्वपश्चात्तापमाह तस्या इति । तस्याः सीताया विलपितं श्रुत्वा तौ
रामलक्ष्मणौ सीतावियोजितौ श्रुत्वा सिद्धानां वचनादवगत्य मे दशरथस्नेहात्
दशरथस्नेहं संस्मृत्य पुत्रेण मे प्रियं मैथिलीत्राणजनितप्रीतिः
नोत्पादितमिति संतपामीति शेषः  ॥  ४।६३।७  ॥   

  

तस्येति । तदा तद्वचनकथनावसरे वनचारिणां समक्षं संहतैः संघीभूतैर्वा ऽमरैः
सह एवं ब्रुवाणस्य संपातेः पक्षौ उत्पेततुः आरुरुहतुः  ॥  ४।६३।८  ॥   

  

स इति । अरुणच्छदैः आरुण्यावृतै रक्तैरित्यर्थः, उद्गतैः पक्षैः उपलक्षितां
स्वां तनुं दृष्ट्वा अतुलं प्रहर्षं लेभे वानरान् अब्रवीच्च  ॥  ४।६३।९  ॥   

  

तद्वचनाकारमाह निशाकरस्येति । निशाकरस्य प्रसादात् दग्धौ पक्षौ
पुनरुपस्थितौ यौवने वर्तमानस्य मम यः पराक्रम आसीत् तं बलं पौरुषं च
अवगच्छामि प्राप्नोमि । अर्धचतुष्टयमेकान्वयि  ॥  ४।६३।१०,११  ॥   

  

सर्वथेति । अयं मम पक्षलाभः वो युष्माकं सिद्धिप्रत्ययकारकः
सिद्धिविषयकविश्वाससंपादकः अतः सर्वथा यत्नः क्रियतां सीतामधिगमिष्यथ  ॥ 
४।६३।१२  ॥   

  

इतीति । संपातिरिति हरीन् वानरानुक्त्वा खगमः पक्षिणो गतिं पूर्ववद्गमनं
जिज्ञासुः सन् गिरेः शृङ्गात् उत्पपात उडुड्ये  ॥  ४।६३।१३  ॥   

  

तस्येति । तस्य संपातेः तद्वचनं श्रुत्वा प्रतिसंहृष्टमानसाः हरिशार्दूलाः
विक्रमाभ्युदयोन्मुखाः विक्रमकारणीभूताभ्युदयविशिष्टाः बभूवुः  ॥  ४।६३।१४
 ॥   

  

अथेति । प्रतिलब्धपौरुषाः सीतावृत्तान्तश्रवणेन प्राप्तस्वस्वबलाः
पवनसमानविक्रमा वायुवेगाः अत एव जनकसुतापरिमार्गणोन्मुखाः प्लवङ्गवराः
अभिजित् रामकर्तृकसर्वराक्षसविजयः अभिमुखः संमुखं प्रचलितो यां तां
दक्षिणां दिशं ययुः  ॥  ४।६३।१५  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
त्रिषष्टितमः सर्गः  ॥  ४।६३  ॥   

  


