+++
title = "०५२ वानरैः स्वगमनहेतुकथनम्"
title_english = "052 Vanaras deliverance from black hole"

+++


वानरान् प्रति मेरुसावर्णितनयोक्तिमेवाह-- अथेति । अथ
वानरकर्तृकभोजनाद्यनन्तरं विश्रान्तान् हरियूथपान् एकाग्रा यतचित्ता तापसी
इदमब्रवीत्  ॥  ४।५२।१  ॥   

  

तद्वचनाकारमाह-- वानरा इति । हे वानराः फलभक्षणात् यदि वः खेदः प्रनष्टः
यदि च एतत् मत्पृष्टं मया श्राव्यं तर्हि श्रोतुमिच्छामि अतः कथ्यताम्  ॥ 
४।५२।२  ॥   

  

तस्या इति । तस्यास्तापस्यास्तद्वचनं श्रुत्वा मारुतात्मजो हनुमान् आर्जवेन
सरलतया यथातत्त्वं याथार्थ्यमनतिक्रम्य आख्यातुमुपचक्रमे  ॥  ४।५२।३  ॥   

  

तदाख्यानमेवाह राजेति । सर्वस्य लोकस्य भुवनस्व राजा महेन्द्रवरुणौ उपमा
यस्य स रामो लक्ष्मणेन भ्रात्रा वैदेह्या भार्यया च सह दण्डकावनं प्रविष्टः
। सार्धश्लोक एकान्वयी  ॥  ४।५२।४  ॥   

  

तस्येति । तस्य रामस्य भार्या बलात् स्वस्वरूपाच्छादनात्
संन्यासिवेषेणेत्यर्थः, रावणेन जनस्थानात् हृता । एतेन सीताया
आभरणप्रक्षेपसमये रावणस्य संन्यासिवेषो हनुमता ऽवलोकित इति सूचितम् । अर्धं
पृथक्  ॥  ४।५२।५  ॥   

  

वीर इति । येन अङ्गदप्रमुखैः सहिता वयं वयं वः रामसख्यरक्षणस्य अयः
प्राप्तिर्यस्मिन् तत् यथा भवति तथा दक्षिणां दिशं प्रस्थापिताः स
वानरमुख्यानां राजा सुग्रीवो नाम वानरः राज्ञो रामस्य सखा ।
श्लोकद्वयमेकान्वयि  ॥  ४।५२।६,७  ॥   

  

रावणमिति । सीतया सह कामरूपिणं रावणं सहिताः सर्वे यूयं मार्गध्वमिति
चोदिताः सुग्रीवेण प्रेरिता वयं समुद्रं विचेतुकामाः सन्त इति शेषः,
दक्षिणां दिशं विचित्य बुभुक्षिताः सन्तः वृक्षमूलमुपाश्रिताः प्राप्ताः ।
श्लोकद्वयमेकान्वयि  ॥  ४।५२।८,९  ॥   

  

विवर्णेति । ध्यानपरायणाः सुग्रीवाज्ञास्मरणनिरताः सर्वे वयं नाधिगच्छामहे
सीतावृत्तान्तं न जानीमः । अतः चिन्तामहार्णवे शोकसागरे इत्यर्थः, मग्ना अत
एव विवर्णवदनाः वयं पारं शोकसागरस्यान्तं नाधिगच्छामहे प्राप्नुमः ।
अधिगच्छामहे इति शब्दावृत्त्या उभयान्वयि  ॥  ४।५२।१०  ॥   

  

चारयन्त इति । ततस्तस्मिन् समये चक्षुश्चारयन्तो वयं लतापादसंपन्नं महत्
वनं दृष्टवन्तो ऽभवाम  ॥  ४।५२।११  ॥   

  

अस्मादिति । सलिलरेणुभिः पक्षैः उपलक्षिताः जलक्लिन्ना हंसादयः अस्मात्
बिलात् निष्पतन्ति अत्र ध्रुवं जलमस्तीति तात्पर्यम् । अत्र बिले साधु
प्रविशामेति प्लवङ्गमा मयोक्ताः । सार्धश्लोक एकान्वयी  ॥  ४।५२।१२  ॥   

  

तेषामिति । तेषां मयोक्तवानराणाम् अनुमानम् अनुमानेन जलसत्तानिश्चयः
उपागतम् । अथ अतः कार्यत्वरान्विताः जलपानविषयकत्वरायुक्ताः सर्वे अस्मिन्
बिले बिलसमीपे निपतिताः  ॥  ४।५२।१३  ॥   

  

तत इति । ततस्तदा निपतीता वानराः गाढं यथा भवति तथा हस्तैः परस्परं गृह्या
गृहीत्वा इदं बिलं प्रविष्टाः  ॥  ४।५२।१४  ॥   

  

एतदिति । एतत् पिपासादिशमनरूपं नो ऽस्माकं कार्यम् । एतेनैव कृत्येन
कार्येण वयमागताः बिलप्राप्ताः । अर्धं पृथक्  ॥  ४।५२।१५  ॥   

  

त्वामिति । बुभुक्षिता अत एव परिद्यूनाः क्षीणा ये सर्वे वानराः
त्वामुपागतास्तैरस्माभिः आतिथ्यधर्मदत्तानि फलानि उपभुक्तानि । सार्धश्लोक
एकान्वयी  ॥  ४।५२।१६  ॥   

  

यदिति । बुभुक्षया म्रियमाणाः सर्वे वानराः यद्यस्मात् त्वया रक्षिताः
तस्मात् प्रत्युपकारार्थं वानरास्ते किं कुर्वन्तु तद्ब्रूहि  ॥  ४।५२।१७
 ॥   

  

एवमिति । एवमुक्ता सर्वज्ञा स्वयंप्रभा वानरयूथपानिदं प्रत्युवाच  ॥ 
४।५२।१८  ॥   

  

तत्प्रतिवचनाकारमाह सर्वेषामिति । सर्वेषां वानराणां परितुष्टा ऽस्मि
प्रत्युपकारकरणमन्तरैवेति शेषः । ननु प्रत्युपकारः कार्य एवेत्यत आह धर्मेण
चरन्त्या मम कार्यं कर्तव्यं केनचित् न कार्यम् । एतेन स्वधर्माचरणमन्तरा
मे कार्यं नास्तीति सूचितम्  ॥  ४।५२।१९  ॥   

  

एवमिति । एवमुक्तो हनुमान् अनिन्दितचेष्टितां तामुवाच  ॥  ४।५२।२०  ॥   

  

तद्वचनाकारमाह शरणमिति । हे धर्मचारिणि शरणं रक्षिकां त्वां वयं प्रपन्नाः
प्राप्ताः स्मः । एतेन रक्षा कर्तव्येति सूचितम् । अर्धं पृथक्  ॥  ४।५२।२१
 ॥   

  

ननु युष्माकं रक्षा कथं भविष्यतीत्यत आह-- य इति द्वाभ्याम् । अस्मासु यः
समयः कालनियमः सुग्रीवेण कृतः स कालस्ते बिले परिवर्ततामस्माकं व्यतीतः  ॥ 
४।५२।२२  ॥   

  

सेति । सुग्रीववचनात् अतिक्रान्तान् अत एव गतायुषो ऽस्मान् अस्माद्बिलात्
उत्तारयितुं त्वमर्हसि  ॥  ४।५२।२३  ॥   

  

त्रातुमिति । उपसंहरन्नाह सुग्रीवभयशङ्कितान् अस्मान् त्रातुं त्वमर्हसि ।
ननु तत्कार्यसाधनायागतानां युष्माकं कथं भीतिरित्यत आह यत् महत्कार्यं
सीतान्वेषणमस्माभिः कर्तव्यं तदपि न कृतम् । सार्धश्लोक एकान्वयी  ॥ 
४।५२।२४  ॥   

  

एवमिति । हनुमता एवमुक्ता तापसी अब्रवीत् । अर्धं पृथक्  ॥  ४।५२।२५  ॥   

  

तद्वचनाकारमाह जीवतेति । प्रविष्टेन मदाज्ञामन्तरा इहागतेन जीवता
निवर्तितुं दुष्करं मन्ये । अर्धं पृथक् । ननु का गतिरस्माकमित्यत आह तपस
इति । नियमोपार्जितेन नियमयमादिना प्रकटितेन तपसो ज्ञानस्य प्रभावेण
सर्वान् वानरान् बिलात्तारयिष्याम्येव  ॥  ४।५२।२६  ॥   

  

निष्क्रमणोपायमाह निमीलयतेति । हे वानरपुङ्गवाः अनिमीलितलोचनैः निष्कमितुं
न शक्यम् अतः चक्षूंषि निमीलयत  ॥  ४।५२।२७  ॥   

  

तत इति । ततस्तस्मिन्समये निमीलितुमाज्ञप्ताः गमनकाङ्क्षया हृष्टाः सर्वे
वानराः सुकुमाराङ्गुलैः सुकुमाराङ्गुलविशिष्टैः करैः दृष्टिं चक्षुः सहसा
पिदधुः  ॥  ४।५२।२८  ॥   

  

वानरा इति । हस्तरुद्धमुखा एव वानराः निमेषान्तरमात्रेण तया स्वयंप्रभयैव
बिलात् उत्तारिताः । उवा एवार्थौ । च अनन्तरं धर्मचारिणी निःसृतान् वानरान्
समाश्वास्य इदमब्रवीत् । श्लोकद्वयमेकान्वयि  ॥  ४।५२।२९,३०  ॥   

  

तद्वचनाकारमाह एष इति । एषः भवद्भिरागन्तव्यः विन्ध्यो गिरिः एषः प्रस्रवणः
शैलः अयं महोदधिः सागरः भवद्भिः प्राप्त इति शेषः, अतः अहं भवनं गमिष्यामि
वो स्वस्त्यस्तु । इत्युक्त्वा स्वयम्प्रभा तद्बिलं प्रविवेश । अयं
प्रस्रवणः किष्किन्धासमीपवर्तिप्रस्रवणादन्य इति बोध्यम् ।
अर्धचतुष्टयमेकान्वयि  ॥  ४।५२।३१,३२ ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
द्विपञ्चाशत्तमः सर्गः  ॥  ४।५२  ॥   

  


