+++
title = "०५७ अङ्गदेन स्वकष्टनिरूपणम्"
title_english = "057 Angada informs their plight to Sampaati"

+++


संपातिवचनश्रवणानन्तरकालिकमङ्गदादिवृत्तान्तमाह-- शोकादित्यादिभिः । शोकात्
भ्रातृवधश्रवणजनितपश्चात्तापात् भ्रष्टस्वरमपि संपातिवचनं श्रुत्वा तस्य
संपातेः कर्मणा भक्षणोद्देश्यकवचनक्रियया शङ्किताः वानरयूथपास्तद्वाक्यं
नैव श्रद्दधुः  ॥  ४।५७।१ ॥   

  

ते इति । प्रायमुपविष्टास्ते प्लवङ्गमाः गृध्रं दृष्ट्वा सर्वान् नो
ऽस्मान् भक्षयिष्यति अयं गृध्र इति शेषः, इति रौद्रां बुद्धिं चक्रुः  ॥ 
४।५७।२  ॥   

  

सर्वथेति । प्रायमासीनान् नो ऽस्मान् यदि भक्षयिष्यति तर्हि इतः
अस्माद्भक्षणात् सिद्धिं रामकार्यसाधनहेतुकमरणजनितसंसिद्धिं गताः वयं
सर्वथा सर्वप्रकारेण कृतकृत्याः भविष्यामः । एतां बुद्धिं सर्वे हरियूथपाः
चक्रुः । सार्धश्लोक एकान्वयी  ॥  ४।५७।३  ॥   

  

अवतार्येति । तदा निश्चयकाले गिरिशृङ्गादवतार्य अङ्गदो गृध्रमाह । अर्धं
पृथक्  ॥  ४।५७।४  ॥   

  

तद्वचनाकारमाह-- बभूवेत्यादिभिः । ऋक्षरजो नाम वानरेन्द्रः मम आर्यः
पितामहो बभूव । तस्यात्मजौ पुत्रौ घनबलौ महापराक्रमौ सुग्रीवो वाली चोभौ
बभूवतुरिति शेषः । विश्रुतकर्मा वाली मम पिता अभूत् । श्लोकद्वयमेकान्वयि
 ॥  ४।५७।५,६  ॥   

  

आत्मानं बोधयित्वा स्वागमनकारणीभूतं रामं बोधयन्नाह राजेति । कृत्स्नस्य
निखिलस्य जगतो ब्राह्मण्डस्य राजा इक्ष्वाकूणां कुले जात इति शेषः, दाशरथिः
दशरथपुत्रः पितुर्निदेशनिरतो रामः लक्ष्मणेन वैदेह्या च सह दण्डकावने
प्रविष्टः । श्लोकद्वयमेकान्वयि  ॥  ४।५७।७,८  ॥   

  

तस्येति । तस्य रामस्य भार्या रावणेन जनस्थानात् हृता । अर्धं पृथक्
रामस्येति । रामस्य पितुर्दशरथस्य मित्रं जटायुर्नाम गृध्रराट् ह्रियमाणां
सीतां ददर्श । अर्धद्वयमेकान्वयि  ॥  ४।५७।९  ॥   

  

रावणमिति । रावणं विरथं कृत्वा मेथिलीं च स्थापयित्वा परिश्रान्तः वृद्धो
जटायुः रावणेन हतः  ॥  ४।५७।१०  ॥   

  

एवमिति । रावणेन हतः पश्चात् रामेण संस्कृतः कृतप्रमीतक्रियः गृध्रः
उत्तमां गतिं जगाम  ॥  ४।५७।११  ॥   

  

तत इति । ततो ऽनन्तरं राघवः मम पितृव्येण सुग्रीवेण सख्यं चकार । सः
कृतसख्यो रामो मम पितरमवधीत्  ॥  ४।५७।१२  ॥   

  

ममेति । रामो वालिनं निहत्य मम पित्रा निरुद्धो यः सुग्रीवस्तमभिषेचयत्
अभ्यषेचयत्  ॥  ४।५७।१३  ॥   

  

स इति । तेन रामेण राज्ये स्थापितो ऽत एव वानरमुख्यानां राजा यः
सुग्रीवस्तेन वयं प्रस्थापिताः  ॥  ४।५७।१४  ॥   

  

एवमिति । एवमनेन प्रकारेण रामप्रयुक्ताः रामेण नियोजिताः अत एव मार्गमाणाः
वयं रात्रौ सूर्यप्रभामिव वैदेहीं नाधिगच्छामः  ॥  ४।५७।१५  ॥   

  

ते इति । ते अन्वेषणे नियुक्ताः वयं दण्डकारण्यं विचित्य विवृतमपि हितं
धरण्याः बिलमज्ञानाद्धतोः प्रविष्टाः  ॥  ४।५७।१६  ॥   

  

मयस्येति । मयस्य मायाविहितं मायया रचितं बिलं विचिन्वतामस्माकं यः समयो
राज्ञा कृतः स मासः तत्र बिले व्यतीतः  ॥  ४।५७।१७  ॥   

  

ते इति । कपिराजस्य वचनकारिणो वयं सर्वे कृतां कपिराजेन संकेतितां संस्थां
मर्यादाम् अतिक्रान्ताः अत एव प्रायमुपासिताः  ॥  ४।५७।१८  ॥   

  

उपायान्तराभावे हेतुमाह ऋद्ध इति । सलक्ष्मणे सुग्रीवे काकुत्स्थे रामे च
क्रुद्धे सति तत्र गतानां नो ऽस्माकं जीवितं नास्ति  ॥  ४।५७।१९  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
सप्तपञ्चाशः सर्गः  ॥  ४।५७  ॥   

  


