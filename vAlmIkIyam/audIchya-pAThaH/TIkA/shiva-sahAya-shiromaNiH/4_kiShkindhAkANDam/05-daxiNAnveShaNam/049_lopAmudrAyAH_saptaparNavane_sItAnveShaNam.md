+++
title = "०४९ लोपामुद्रायाः सप्तपर्णवने सीतान्वेषणम्"
title_english = "049 Angada encourages all of the monkeys"

+++


वानरान् प्रति अङ्गदोक्तिमाह अथेति । अथ वृक्षमूलस्थित्यनन्तरं परिश्रान्तो
महाप्राज्ञो ऽङ्गदः शनैः समाश्वास्य वानरान् इदं वचो ऽब्रवीत्  ॥  ४।४९।१
 ॥   

  

तद्वचनाकारमाह वनानीत्यादिभिः । वनादयो ऽन्ततो विचिताः अस्माभिरिति शेषः  ॥ 
४।४९।२  ॥   

  

तत्रेति । तत्र तत्र अन्वेषिते स्थले स्थले सहा दुःखानि सहमाना जानकी
सीताया अप हर्ता रक्षश्च अस्माभिर्न दृश्यते अदन्तो रक्षःशब्दो ऽपि अत एव
सान्ता अदन्ता अपि पक्षः सानुकूलः अत एव भट्टादिवन्नार्षकल्पना  ॥  ४।४९।३
 ॥   

  

काल इति । कालः नियमितान्वेषणसमयः महान् बहुर्यातो व्यतीतः सुग्रीवश्च
उग्रशासनस्तस्मात् सहिताः भवन्तो विचिन्वन्तु  ॥  ४।४९।४  ॥   

  

तदेव भङ्ग्यन्तरेणाह विहायेति । शोकं समुत्थितां निद्रां च विहाय सीतां यथा
पश्यामस्तथा विचिनुध्वम्  ॥  ४।४९।५  ॥   

  

अनिर्वेदमिति । अनिर्वेदं खेदराहित्यं विरक्तिराहित्यं वा दाक्ष्यं
सामर्थ्यं च मनसः अपराजयं न्यूनीकरणाभावं च कार्यसिद्धिकराणि आहुस्तस्मात्
अहमेतद्ब्रवीमि  ॥  ४।४९।६  ॥   

  

अद्येति । विचिन्वताम् अन्वेषणसाधकानां करचरणादीनां खेदं श्रमं त्यक्त्वा
विस्मृत्य अद्यापीदं वनं विचिन्वन्तु  ॥  ४।४९।७  ॥   

  

अवश्यमिति । क्रियमाणस्य कर्मणः फलमवश्यं दृश्यते अतः परं निर्वेदं
कार्याद्विरक्तिमागम्य प्राप्य नोन्मीलनम् अनुन्मीलनमुत्साहाभाव इत्यर्थः
नैव क्षमं युक्तम्  ॥  ४।४९।८  ॥   

  

सुग्रीव इति । वानरो राजा सुग्रीवः क्रोधनः कार्याभावे अतीवक्रोधयुक्तो
भवतीत्यर्थः, अतस्तस्य सुग्रीवस्य महात्मनो रामस्य च भेतव्यम् ।
संबन्धसामान्यविवक्षया षष्ठी  ॥  ४।४९।९  ॥   

  

हितार्थमिति । हितार्थं हितसाधकमेतत् उक्तं मद्वचनं यदि वो रोचते तर्हि
क्रियतां सर्वेषां यत्क्षमं युक्तं तदुच्यतां च  ॥  ४।४९।१०  ॥   

  

अङ्गदस्येति । गन्धमादनो नाम वानरः अङ्गदस्य वचः श्रुत्वा
पिपासाश्रमखिन्नया पिपासापरिश्रमोभयजनितखेदयुक्तया वाचा उवाच  ॥  ४।४९।११
 ॥   

  

तद्वचनाकारमाह-- सदृशमिति । यद्वाक्यमङ्गद उवाच तत् वः सदृशं योग्यमतः
हितमनुकूलमस्याङ्गदस्य भाषितं क्रियतां युष्माभिरिति शेषः  ॥  ४।४९।१२  ॥   

  

पुनरिति । शैलादीन् पुनर्मार्गामहे  ॥  ४।४९।१३  ॥   

  

यथेति । सङ्गताः कृतसंमताः सर्वे भवन्तः सुग्रीवेणोद्दिष्टानि सर्वाणि
गिरिदुर्गाणि यथावद्विचिन्वन्तु  ॥  ४।४९।१४  ॥   

  

तत इति । ततः गन्धमादनवचनश्रवणानन्तरं सीतादर्शनकाङ्क्षिणः महाबलाः वानराः
समुत्थाय विन्ध्यकाननसंकीर्णां विन्ध्यवननिबिडां दक्षिणां दिशं विचेरुः  ॥ 
४।४९।१५  ॥   

  

ते इति । शारदाभ्रप्रतिमं शरत्कालिकमेघसदृशं श्रीमद्रजतपर्वतं हरिवरास्ते
वानराः अधिरुह्य तत्र रजतपर्वते विद्यमानं लोध्रवनं विचिन्वन्तः आसन्निति
शेषः । श्लोकद्वयमेकान्वयि  ॥  ४।४९।१६,१७  ॥   

  

तस्येति । तस्य रजतपर्वतस्य अग्रमधिरूढाश्रान्तास्ते वानराः । वैदेहीं न
पश्यन्ति स्म  ॥  ४।४९।१८  ॥   

  

ते इति । ते हरयो वानराः दृष्टिगतं दृष्टिविषयं शैलं बहुकन्दरं दृष्ट्वा
अध्यारोहन्त अवारोहन्त  ॥  ४।४९।१९  ॥   

  

अवरुह्येति । श्रान्ताः परिश्रमवन्तः अत एव विगतचेतसः संचलितचित्ताः
वानरास्ततः रजतपर्वतात् भूमिमवरुह्य प्राप्य वृक्षमूलमुपाश्रिताः
सन्तस्तत्र मुहूर्तं स्थिताः बभूवुरिति शेषः  ॥  ४।४९।२०  ॥   

  

ते इति । मुहूर्तं समाश्वस्ताः अत एव किंचित् भग्नपरिश्रमाः वानराः
कृत्स्नां दक्षिणां दिशं मार्गितुं पुनरुद्यताः अभवन्निति शेषः  ॥  ४।४९।२१
 ॥   

  

हनुमदिति । प्रस्थिताः उद्यताः कृतोद्योगाः हनुमत्प्रमुखाः प्लवगर्षभाः
तावत् पूर्वं विन्ध्यमेव समन्ततो विचेरुः  ॥  ४।४९।२२  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
एकोनपञ्चाशः सर्गः  ॥  ४।४९  ॥   

  


