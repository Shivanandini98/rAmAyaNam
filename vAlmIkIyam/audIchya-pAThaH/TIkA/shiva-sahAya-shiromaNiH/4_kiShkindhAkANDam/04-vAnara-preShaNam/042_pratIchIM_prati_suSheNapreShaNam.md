+++
title = "०४२ प्रतीचीं प्रति सुषेणप्रेषणम्"
title_english = "042 Sugreeva sends troops to west side"

+++


पश्चिमदिक्प्रेषणमुपक्रमते अथेति । कपिसत्तमः सुग्रीवः हरीन् दक्षिणां दिशं
प्रस्थाप्य मेघसंकाशं तारायाः पितरं सुषेणं प्रणम्य अब्रवीत् । महर्षेः
मरीचेः पुत्रमर्चिष्मन्तमर्चिष्मन्नामानमित्यर्थः, किंच महर्षेर्भृगोः
पुत्रं वैनतेयसमद्युतिमर्चिष्मन्तं चाब्रवीत् । अर्चिर्माल्यान्
अर्चिर्युक्तमाल्यविशिष्टान् मारीचान् तदभिधान् तान्प्रसिद्धान्
ऋषिपुत्रान् अन्यानपीत्यर्थः । आदिशत् अब्रवीत् । तदाकारमाह-- कपीनां
द्वाभ्यां शतसहस्राभ्यां युक्ता यूयं प्रतीचीदिशं गत्वेति शेषः, वैदेहीं
परिमार्गथ अन्वेषयध्वम् । सार्धश्लोकपञ्चकं संमिलितान्वयि  ॥  ४।४२।१५  ॥   

  

तत्प्रकारमाह सौराष्ट्रानिति । सौराष्ट्रादीन् मार्गध्वम् ।
अर्धचतुष्टयमेकान्वयि  ॥  ४।४२।६,७  ॥   

  

प्रत्यगिति । प्रत्यक्स्रोतोवहनद्यादयः अन्वेषणीया इति शेषः  ॥  ४।४२।८  ॥   

  

तत्रेति । तत्र नद्यादिषु मरुप्रायाः स्थलीः अत्युच्चाः शिशिराः शीतलाः
कर्मधारयः शिलाश्च मार्गध्वमिति शेषः, स्थली अकृतिमा भूमिः । सार्धश्लोक
एकान्वयी  ॥  ४।४२।९ ॥   

  

गिरीति । गिरिजालवृतां गिरिसमूहैर्निबिडां पश्चिमां दिशं मार्गित्वा तत
आगम्य गत्वा तिमिनक्राकुलजलमत एव अक्षोभ्यं पश्चिमं समुद्रं द्रष्टुमर्हथ
अत एव गत्वा द्रक्ष्यथ । सार्धश्लोक एकान्वयी  ॥  ४।४२।१०  ॥   

  

तत इति । ततः समुद्रदर्शनानन्तरं वेलातटनिविष्टेषु केतकखण्डादिषु कपयो
विहरिष्यन्ति तत्र केतकखण्डादिषु सीतां रावणस्य निलयं च मार्गध्वम् ।
अर्धचतुष्टयमेकान्वयि  ॥  ४।४२।११,१२  ॥   

  

मुरवीति । मुरवीपत्तनादीनि मार्गध्वमिति शेषः । सार्धश्लोक एकान्वयी  ॥ 
४।४२।१३,१४  ॥   

  

सिन्ध्विति । तत्र प्रसिद्धे सिन्धुसागरयोः संगमे शतशृङ्गः महाद्रुमः
महाद्रुमविशिष्टः सोमगिरिर्नाम पर्वतो ऽस्तीति शेषः, सिन्धुर्नदविशेषः  ॥ 
४।४२।१५  ॥   

  

तत्रेति । तत्र सोमगिरिसंबन्धिषु प्रस्थेषु शृङ्गेषु पक्षगमाः पक्षाभ्यां
गमनशीलाः सिंहाः स्थितास्ते सिंहाः तिमिमत्स्यगजान् नीडानि स्ववासस्थानानि
आरोपयन्ति । लालनार्थं नीडेषु स्थापयन्तीत्यर्थः  ॥  ४।४२।१६  ॥   

  

तानीति । गिरिशृङ्गगताः ये मातङ्गाः तदुपलक्षिततिम्यादयस्ते दृप्ताः
सपक्षसिंहादृतत्वेन प्राप्तगर्वास्तृप्ताः प्राप्तसंतोषाः अत एव
तोयदस्वननिःस्वनाः सन्तः तोयपूर्णे अस्मिन् शृङ्गे विद्यमानानि सिंहानां
तानि नीडानि समन्ततो विचरन्ति । सार्धश्लोक एकान्वयी  ॥  ४।४२।१७  ॥   

  

तस्येति । दिवस्पर्शं चित्रपादपं तस्य सर्वं शृङ्गं कामरूपिभिः कपिभिः आशु
विचेतव्यम्  ॥  ४।४२।१८  ॥   

  

कोटिमिति । हे वानराः तत्र प्रसिद्धे समुद्रे समुद्रस्य मध्ये शतयोजनां
काञ्चनीं दुर्दर्शाम् अन्यैद्रष्टुमशक्यां पारियात्रस्य गिरेः कोटिं शृङ्गं
द्रक्ष्यथ  ॥  ४।४२।१९  ॥   

  

कोट्य इति । तत्र पारियात्रशृङ्गे कामरूपिणां घोराणां भयंकराणाम्
अग्निनिकाशानां वह्निसदृशानां तरस्विनां गन्धर्वाणां चतुर्विंशत् कोट्यो
वसन्ति  ॥  ४।४२।२०  ॥   

  

पावकेति । पावकार्चिःप्रतीकाशाः वह्निज्योतिःसदृशाः समन्ततः समवेताः
पूर्णास्ते गन्धर्वाः भीमविक्रमैर्वानरैर्न अत्यासादयितव्याः पीडयितव्याः
 ॥  ४।४२।२१  ॥   

  

नेति । हि यतः दूरासदाः भीमविक्रमा अतिवेगाः महाबलास्ते गन्धर्वाः तत्र
श्रृङ्गे फलमूलानि रक्षन्ते अतस्तस्मात् देशात् किंचित्फलं
प्लवङ्गमैर्नादेयम् । सार्धश्लोक एकान्वयी  ॥  ४।४२।२२,२३  ॥   

  

तत्रेति । तत्र शृङ्गे जानकी मार्गितव्या अतयत्नः अन्वेषणप्रयत्नः कर्तव्यः
। ननु गन्धर्वाणामतिप्राबल्यात् कथमन्वेषणसिद्धिरित्यत आह कपित्वं
स्वाभाविकः चाञ्चल्यमनुवर्ततां युष्माकं तेभ्यो गन्धर्वेभ्यः किञ्चिद्भयं न
। एतेन स्वाभाविकगमनव्याजेनैव अन्वेषणं कर्तव्यमिति व्यञ्जितम्  ॥  ४।४२।२४
 ॥   

  

तत्रेति । तत्र पारियात्रगिरिसंनिधौ तत्र समुद्रे वैढूर्यवर्णस्येवाभा यस्य
सः वज्रसंस्थानसंस्थितः वज्रवत् संस्थानमवयवसंनिवेशस्तेन संस्थितो युक्तः
योजनानां शतं समम् उन्नतानुन्नतरहितम् यथा भवति तथा समुदितः प्रकाशितः
वज्रो नाम गिरिरस्तीति शेषः, तत्र विद्यमाना गुहाः प्रयत्नेन विचेतव्याः ।
श्लोकद्वयमेकान्वयि  ॥  ४।४२।२५,२६ ॥   

  

चतुरिति । समुद्रस्य चतुर्भागे चतुर्थांशे चक्रवान्नाम पर्वतो ऽस्तीति शेषः
। तत्र तस्मिन् पर्वते विश्वकर्मणा निर्मितं सहस्रारं चक्रमतिष्ठदिति शेषः
। तत्र चक्रनिर्माणोत्तरकाले पुरुषोत्तमो नारायणः पञ्चजनं तदभिधं हयग्रीवं
तदभिधं च दानवं हत्वा ततस्तस्मात्पर्वतात् चक्रमाजहार शङ्खं च आजहार
पञ्चजनास्थितो विश्वकर्मणा निर्मापथ्य आनयामासेत्यर्थः । हत्वा
चक्रमाजहारेत्यनेन चक्राहरणप्रतिबन्धकौ तौ याताविति सूचितम् ।
श्लोकद्वयमेकान्वयि  ॥  ४।४२।२७,२८  ॥   

  

तत्रेति । तत्र चक्रवत्पर्वतीयेषु सानुषु गुहासु च वैदेह्या सह रावणः
मार्गितव्यः  ॥  ४।४२।२९  ॥   

  

योजनानीति । अगाधे वरुणालये चतुःषष्टिर्योजनानि सुवर्णशृङ्गः वराहो नाम
पर्वतो ऽस्तीति शेषः  ॥  ४।४२।३०  ॥   

  

तत्रेति । तत्र वराहपर्वते जातरूपमयं प्राग्जोतिषं नाम पुरमस्तीति शेषः ।
तस्मिन् परे नरको नाम दानवो वसति  ॥  ४।४२।३१  ॥   

  

तत्रेति । तत्र वराहपर्वतीयेषु सानुषु गुहासु च रावणो मार्गितव्यः  ॥ 
४।४२।३२  ॥   

  

तमिति । काञ्चनाः स्वर्णमयाः अन्तरा गर्भा दृश्यन्ते यत्र किं च
काञ्चनान्तराणि विलक्षणवर्णानि दृश्यन्ते यत्र तं शैलेन्द्रं वराहमतिक्रम्य
सर्वसौवर्णः धाराप्रस्रवणानां निर्झराणामयुतानि यस्मिन् स पर्वतो ऽस्तीति
शेषः  ॥  ४।४२।३३  ॥   

  

तमिति । तं सर्वसौवर्णं पर्वतं सर्वतः गजादयः सततमभिगर्जन्ति तेन
स्वगर्जितेन दर्पिताः भवन्तीति शेषः  ॥  ४।४२।३४  ॥   

  

यस्मिन्निति । यस्मिन् सौवर्णपर्वते हरिहयः हरितवर्णविशिष्टाश्वस्वामी
पाकशासनः महेन्द्रो राजा सुरैरभिषिक्तः स पर्वतो मेघो नाम मेघनामा  ॥ 
४।४२।३५  ॥   

  

तमिति । महेन्द्रपरिपालितं तं शैलेन्द्रमतिक्रम्य काञ्चनानि अत एव
तरुणादित्यवर्णानि जातरूपमयैः वृक्षैः शोभितानि अत एव भ्राजमानानि
दीप्तिमन्ति षष्टिं गिरिसहस्राणि गमिष्यथ । श्लोकद्वयमेकान्वयि  ॥ 
४।४२।३६,३७  ॥   

  

तेषामिति । तेषां षष्टिसहस्रसंख्याककाञ्चनगिरीणां मध्ये पुरा पूर्वं
प्रसन्नेन आदित्येन दत्तवरः उत्तमपर्वतः पर्वतोत्तमः राजा सर्वपर्वताधीशः
मेरुस्तदभिधः शैलः स्थितः  ॥  ४।४२।३८  ॥   

  

वरप्रकारमाह तेनेति । दिवा रात्रौ ये त्वदाश्रयाः भविष्यन्ति ते सर्वे
काञ्चनाः सुवर्णमयाः भविष्यन्ति । एवं तेन रविणा शैलेन्द्र उक्तः  ॥ 
४।४२।३९  ॥   

  

त्वयीति । ये देवादयस्त्वयि वत्स्यन्ति ते प्रभया काञ्चनप्रभाः सन्तः
भक्ताः मयि प्रीतिमन्तो भविष्यन्ति  ॥  ४।४२।४०  ॥   

  

विश्व इति । विश्वेदेवादयः प्रश्चिमां संध्यां
पश्चिमसंध्यासंबन्धिकालमागत्य ज्ञात्वा उत्तमपर्वतं मेरुमागत्य प्राप्य
आदित्यमुपतिष्ठन्ति पूजयन्ति तैरभिपूजितः सूर्यो ऽस्तं पर्वतं गच्छति अत एव
सर्वभूतानामदृश्यो भवतीति शेषः । श्लोकद्वयमेकान्वयि  ॥  ४।४२।४१,४२  ॥   

  

योजनानामिति । दिवाकरः शिलोचयं तमस्ताचलं तानि प्रसिद्धानि योजनानां
दशसहस्राणि मुहूर्तार्धेन एकघटिकयोल्लङ्घयेति शेषः, अभियाति मेरुतो
ऽभिगच्छति  ॥  ४।४२।४३  ॥   

  

शृङ्ग इति । तस्य अस्ताचलस्य शृङ्गे महद्विशालं प्रासादगणसंबाधं
प्रासादसमूहैर्निबिडं विश्वकर्मणा विहितं निर्मितं
नानापक्षिसमाकुलैश्चित्रैस्तरुभिः शौभितं भवनं चिन्तनीयं पाशहस्तस्य
वरुणस्य निकेतमस्तीति शेषः । श्लोकद्वयमेकान्वयि  ॥  ४।४२।४४,४५  ॥   

  

अन्तरेति । मेरुमस्तं च अन्तरा मध्ये दशशिराः दशमहाशाखावान् जातरूपमयः
चित्रवेदिकस्तालोरुर्भ्राजते  ॥  ४।४२।४६  ॥   

  

तेष्विति । तेषु प्रसिद्धेषु दुर्गेषु दुर्गेमेषु सरःसु सरित्सु च रावणो
मार्गितव्यः  ॥  ४।४२।४७  ॥   

  

यत्रेति । यत्र मेरौ स्वेन तपसा भावितः प्रकाशितः मेरुसावर्णिरिति नाम्ना
ख्यातः प्रसिद्धः ब्रह्मणा समः एष महर्षिः तिष्ठति तत्र
मेरुसावर्णिर्महर्षिः मैथिलीं प्रति प्रवृत्तिं मैथिल्याः स्थितिं
प्रष्टव्यः । श्लोकद्वयमेकान्वयि  ॥  ४।४२।४८,४९  ॥   

  

एतावदिति । रजनीक्षये रात्रिनिवृत्त्यर्थं जीवलोकस्य एतावत्सर्वं स्थानं
वितिमिरं कृत्वा भास्करो ऽस्तं पर्वतं गच्छति  ॥  ४।४२।५०  ॥   

  

एतावदिति । हे वानरपुङ्गवाः एतावदेव वानरैर्गन्तुं शक्यम् । एतेनातः परं
मया न गतमिति सूचितम् । अत एव ततः परं न जानीमः  ॥  ४।४२।५१  ॥   

  

अवगम्येति । अस्तं पर्वतमासाद्य प्राप्य वैदेहीमवगम्य ज्ञात्वा पूर्णे मासे
निवर्तत । मासपूर्त्यभ्यन्तरसमये इह प्राप्नुतेत्यर्थः  ॥  ४।४२।५२  ॥   

  

उर्ध्वमिति । मासादूर्ध्वं वसन् वानरः मम वध्यो भवेत् अतः ऊर्ध्वं न
वस्तव्यम् युष्माभिः सहैव मे श्वशुरः सुषेणो गमिष्यति  ॥  ४।४२।५३  ॥   

  

श्रोतव्यमिति । एष सुषेणः यतो गुरुर्महान् अतः दिष्टकारिभिः आज्ञावर्तिभिः
भवद्भिः एतस्य सुषेणस्य सर्वं वचनं श्रोतव्यं श्रुत्वा कर्तव्यम्  ॥ 
४।४२।५४  ॥   

  

भवन्त इति । सर्वकर्मसु निखिलक्रियासु भवन्तो यद्यपि प्रमाणं
व्यवस्थापकास्तथाप्येनं सुषेणं प्रमाणं संस्थाप्य व्यवस्थापकत्वेन
निश्चित्य पश्चिमां दिशं पश्यध्वम् । बहूनां स्वातन्त्र्येण
कार्यव्यवस्थापकत्वे कार्यं न सिध्यतीति तात्पर्यम्  ॥  ४।४२।५५  ॥   

  

कृतेति । कृतस्य रामकर्तृकोपकारस्य प्रतिकर्मणा प्रत्युपकारेणैव यतः
कृतकृत्या भविष्यामः तस्मात् अतो मदुपदिष्टात् अन्यत् कार्यस्यान्वेषणस्य
प्रियं सानुकूलं भवेत् । तदपि देशकालार्थसंहितं देशकालार्थानुकूलं
संप्रधार्य निश्चित्य भवद्भिः कार्यम् । सार्धश्लोक एकान्वयी  ॥  ४।४२।५६
 ॥   

  

तत इति । ततः अवश्यं कर्तव्यत्वाद्धेतोः निपुणं न्याययुक्तं सुग्रीववाक्यं
निशम्य श्रुत्वा सुषेणप्रमुखाः प्लवगाधिपाः प्लवङ्गमाः आमन्त्र्य परस्परं
निश्चित्य वरुणाभिगुप्तां दिशं तां पश्चिमां जग्मुः  ॥  ४।४२।५७  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
द्विचत्वारिंशः सर्गः  ॥  ४।४२  ॥   

  


