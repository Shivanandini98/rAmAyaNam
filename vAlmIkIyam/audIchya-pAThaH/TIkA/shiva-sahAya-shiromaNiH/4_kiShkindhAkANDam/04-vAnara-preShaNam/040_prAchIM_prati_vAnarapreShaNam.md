+++
title = "०४० प्राचीं प्रति वानरप्रेषणम्"
title_english = "040 Sugreeva orders Eastside search"

+++


सुग्रीवोक्तिं वर्णयन्नाह अथेत्यादिभिः । अथ सैन्येयत्ताकरणप्रार्थनानन्तरं
समृद्धार्थः प्रवृद्धसर्वसंपत्तिः सुग्रीवो राममुवाच  ॥  ४।४०।१  ॥   

  

तद्वचनाकारमाह-- आगता इत्यादिभिः । ये मद्विषयवासिनः बलिनो वानरेन्द्राः ते
आगताः विनिविष्टाः उचितदेशे संस्थिताश्च  ॥  ४।४०।२  ॥   

  

तदेव भङ्ग्यन्तरेणाह-- त इति । बहुविक्रान्तैरनेकदेशचारिभिर्बलिभिर्वानरैः
सह ख्यातकर्मसु युद्धेषु अपदानं शौर्यं येषां ते बलवन्तः
प्रशस्तबलविशिष्टाः अत एव जितक्लमाः अत एव पराक्रमेषु व्यवसायेषु च
विख्याताः अत एव उत्तमाः पृथिव्यम्बुचराः पृथिवीषु अम्बुषु समुद्रादिजलेषु
विचरणशीलाः दैत्यदानवसंनिभाः वानराः आगताः । सार्धश्लोक एकान्वयी  ॥ 
४।४०।३,४  ॥   

  

कोटीति । कोट्योघाः कोटिसमूहाः प्राप्ताः ये तव किङ्कराः वानरास्ते सर्वे
अभिप्रेतं तवेप्सितमनुष्ठातुं शक्ष्यन्ति । सार्धश्लोक एकान्वयी  ॥ 
४।४०।५,६  ॥   

  

शक्तत्वमेव द्रढयन्नाह-- त इति । अनेकैर्बहुविधैर्बहुसाहस्रैः सह ये इमे
आगता वानरास्ते दैत्यदानवसंनिभाः सन्तीति शेषः  ॥  ४।४०।७  ॥   

  

यदिति । हे नरव्याघ्र त्वद्वशे युक्तं प्राप्तं
त्वत्सैन्यमाज्ञापयितुमर्हसि अतः यत् प्राप्तकालं मन्यसे तदुच्यताम्  ॥ 
४।४०।८  ॥   

  

काममिति । इदं सतान्वेषणरूपं कार्यं यद्यप्येषां मम च तत्त्वतो विदितं तथा
ऽपि यथायुक्तं युक्तमनतिक्रम्यैव यथेच्छमाज्ञापयितुमर्हसि  ॥  ४।४०।९  ॥   

  

तथेति । तथा तेन प्रकारेण ब्रुवाणं सुग्रीवं रामो बाहुभ्यां संपरिष्वज्य
इदमब्रवीत्  ॥  ४।४०।१०  ॥   

  

तद्वचनाकारमाह-- ज्ञायतामित्यादिभिः । यस्मिन्देशे रावणो वसति स देशः
वैदेही जीवति न वा इति च यदि यस्मिन् काले ज्ञायतां तस्मिन् काले
वैदेहीमभिगम्य प्राप्य रावणस्य निलयं प्राप्तकालं विध्वंसाश्रयमित्यर्थः,
विधास्यामि करिष्यामि । श्लोकद्वयमेकान्वयि  ॥  ४।४०।११,१२  ॥   

  

ननु तर्हि वानरान् आज्ञापयेत्यत आह-- नेति । अस्मिन् अन्वेषणाज्ञापने अहं
प्रभुः नास्मि । न लक्ष्मणः प्रभुरस्ति । अतः अस्य कार्यस्य हेतुः कारणं
प्रभुः तत्र समर्थश्च त्वमेव  ॥  ४।४०।१३  ॥   

  

त्वमिति । मम कार्यविनिश्चियं त्वमेव आज्ञापय हि यतः मम यत् कार्यं तत्
त्वं जानासि  ॥  ४।४०।१४  ॥   

  

सुहृदिति । सुहृद्द्वितीयो विक्रान्तो बलम् अतः प्राज्ञः
सर्वविषयकज्ञानवान् अत एव कालविशेषवित् अर्थवित्तमः याथार्थ्यविज्ञातृषु
श्रेष्ठः भवान् यदि अस्मद्धिते युक्तः तर्हि सुकृतार्थः अर्थः सिद्धः  ॥ 
४।४०।१५  ॥   

  

एवमिति । एवमुक्तः सुग्रीवः शैलाभं प्लवगेश्वरं विनतं नाम यूथपं
रामसांनिध्ये लक्ष्मणस्य च सांनिध्ये इति शेषः । अब्रवीत् । सार्धश्लोक
एकान्वयी  ॥  ४।४०।१६  ॥   

  

तद्वचनाकारमाह-- सोमेत्यादिभिः देशकालनयैर्युक्तः कार्यविनिश्चये विज्ञः
तरस्विनां वानराणां शतसहस्रेण वृतस्त्वं सोमसूर्यनिभैः वानरैः सार्धं
पूर्वां दिशमभिगच्छ । अर्धचतुष्टयमेकान्वयि  ॥  ४।४०।१७  ॥   

  

तत्रेति । तत्र पूर्वस्यां दिशि गिर्यादिषु सीतां रावणस्य निलयं च
मार्गध्वम्  ॥  ४।४०।१८  ॥   

  

नदीमिति । भागीरथ्यादीन् पर्वतादींश्च ये केचिदालया मन्दरस्य कोटिं देशं
संश्रिताः तांश्च प्राप्य रामस्य भार्यां दशरथस्य स्नुषां सीतां
मृगयद्गिर्भवद्भिस्ततस्ततः सर्व तत्स्थलं विचेतव्यम् । तत्र कालिन्दी यमुना
यामुनः यमुनोत्पत्तिकारणीभूतागिरिः, महीकालमह्यौ नदीविशेषौ, कोशकाराः
राजविशेषाः क्रिमिविशेषा वा अवगाढाः समुद्रसंबद्धाः ।
सार्धश्लोकपञ्चकमेकान्वयि  ॥  ४।४०।१९२५  ॥   

  

कर्णेति । कर्णप्रावरणाः स्वकर्णकृतवस्त्राः विशालकर्णा इत्यर्थ ।
ओष्ठकर्णकाः ओष्ठपर्यन्तकर्णविशिष्टाः घोरलोहमुखाः घोरा एव लोहमुखाः
नीलत्वादिना लोहसदृशमुखविशिष्टाः एकपादका यवनाश्च  ॥  ४।४०।२६  ॥   

  

अक्षयाः नाशरहिता गृहरहिता वा पुरुषादकाः राक्षसाश्च तीक्ष्णचूडाः
तीक्ष्णकेशपाशविशिष्टाः हेमाभाः किराताश्च  ॥  ४।४०।२७  ॥   

  

आममीनाशनाः अपक्वमीनभोजिनः द्वीपवासिनः नद्यन्तर्गतजलाप्लावितदेशवसनशीलाः
किराताश्च अन्तर्जलचराः नरव्याघ्राः इत्यनेन नाम्ना श्रुताः प्रसिद्धाश्च
सन्तीति शेषः, तत्प्रसिद्धिस्तु अधोदेशे नराकारत्वेन ऊर्ध्वदेशे
व्याघ्राकारत्वेन च बोध्या  ॥  ४।४०।२८  ॥   

  

एतेषामिति । एतेषां कर्णप्रावरणादीनामाश्रयाः स्थानानि ये देशाः गिरिभिः
पर्वतैः प्लवनेन उत्प्लुत्या च प्लवेन उडुपेन च गम्यन्ते ते च । किंच
गिरिप्रभृतिभिर्ये गम्यन्ते ते कर्णप्रावरणादीनामाश्रया विचेयाः
अन्वेषणीयाः । काननौकस इति संबोधनम्  ॥  ४।४०।२९  ॥   

  

यत्नवन्त इति । सप्तराज्योपशोभितं सप्तसंख्याकराज्ययुक्तं यवद्वीपं
सुवर्णकरमण्डितं स्वर्णप्रकाशेन प्रकाशितं सुवर्णरूप्यकद्वीपं च
यवद्वीपमतिक्रम्य देवदानवसेवितः यः शिशिरो नाम पर्वतः शृङ्गेण दिवं स्पृशति
तं च प्राप्येति शेषः, एतेषां यवद्वीपादीनां गिरिदुर्गेषु पर्वतगुहासु
प्रपातेषु निर्झरेषु च वनेषु च यत्नवन्तः कृतप्रयत्नाः सहिताः मिलिताः
सर्वे यूयं रामपत्नीं मार्गध्वम् । श्लोकत्रयमेकान्वयि  ॥  ४।४०।३०३२  ॥   

  

तत इति । ततो ऽनन्तरं सिद्धचारणसेवितं समुद्रस्य पारं गत्वा रक्तजलं
शोणाख्यं प्राप्य तीर्थेषु पवित्रेषु तस्य शोणस्य वनेषु, किंच तस्य
तीर्थेषु घट्टेषु वनेषु च वैदेह्या सह रावणो मार्गितव्यः ।
श्लोकद्वयमेकान्वयि  ॥  ४।४०।३३,३४  ॥   

  

पर्वतेति । सुभीमबहुनिष्कुटाः भयङ्करानेकवनप्रदेशयुक्ताः पर्वतप्रभवाः
नद्यः दरीमन्तः दरीयुक्ताः पर्वताश्च वनानि च मार्गितव्याः  ॥  ४।४०।३५  ॥   

  

तत इति । ततो ऽनन्तरम् ऊर्मिमन्तमत एव क्रोशन्तमनिलोद्धतमिक्षुसमुद्रमिति
शेषः, समुद्रद्वीपांश्च द्रष्टुमन्वेषितुमर्हथ  ॥  ४।४०।३६  ॥   

  

तत्रेति । तत्र तस्मिन् इक्षुसमुद्रे दीर्घकालं बुभुक्षिताः अत एव ब्रह्मणा
समनुज्ञाता गृहीतच्छायकभोजनाय आज्ञप्ताः महाकायाः असुराः छायां गृह्णन्ति
छायाद्वारा जन्तूनाकर्षन्तीत्यर्थः  ॥  ४।४०।३७  ॥   

  

तमिति । महोरगनिषेवितं कालमेघप्रतिमं महानादं तं पूर्ववर्णितं महोदधिं
तीर्थेनोपायेन अभिगम्य प्राप्य ततस्तस्मान्महोदधेः रक्तजलमरुणजलविशिष्टं
लोहितं नाम सागरं गत्वा बृहतीं विशालां कूटशान्मलीं कूटाकारशाल्मलीतरुं
यूयं द्रक्ष्यथ । श्लोकद्वयमेकान्वयि  ॥  ४।४०।३८,३९  ॥   

  

"तीर्थं शास्त्राध्वरक्षेत्रोपायनारीरजस्सुच" इति मेदिनी । गृहमिति । तत्र
कूटशाल्मलीसंनिधौ विश्वकर्मणा निर्मितं वैनतेयस्य गरुडस्य गृहं
द्रक्ष्यथेत्यनुकृष्यते  ॥  ४।४०।४०  ॥   

  

तत्रेति । तत्र कूटशाल्मलीसंनिधिवर्तिपर्वते शैलनिभाः पर्वतसदृशाः मन्देहा
नाम राक्षसाः शैलशृङ्गेषु लम्बन्ते अधोमुखेनेति शेषः  ॥  ४।४०।४१  ॥   

  

ते इति । मन्देहा नाम राक्षसाः सूर्यस्योदयनं प्रति उदयसमये सूर्येण
योद्धुं गता इति शेषः, अत एव सूर्येण ब्रह्मतेजोभिर्व्यापकीभूतकिरणैः
अभितप्ताः अत एव निहताः सन्तः जले निपतन्ति पुनः पुनर्लम्बन्ते च,
शैलशृङ्गेषु इति शेषः । सार्धश्लोक एकान्वयी  ॥  ४।४०।४२  ॥   

  

तत इति । ततः अनन्तरं पाण्डूरमेधाभं क्षीरोदं नाम सागरम्
ऊर्मिभिर्मुक्ताहारमिव दुर्धर्षा यूयं द्रक्ष्यथ । अर्धद्वयमेकान्वयि  ॥ 
४।४०।४३  ॥   

  

तस्येति । तस्य क्षीरोदस्य मध्ये कुसुमितैः राजतैः
रजतमयैर्नगैस्तरुभिर्वृतः ऋषभो नाम पर्वतो ऽस्तीति शेषः  ॥  ४।४०।४४  ॥   

  

सर इति । हेमकेसरैः स्वर्णमयकेसरविशिष्टैः राजतैः रजतमयैः ज्वलितैः पद्मैः
राजहंसैश्च समाकुलं व्याप्तं नाम्ना सुदर्शनं सुदर्शनामित्यर्थः, सरो
ऽस्तीति शेषः । नाम प्रसिद्धमेतत्  ॥  ४।४०।४५  ॥   

  

विबुधा इति । रिरसवो रन्तुमिच्छवो विबुधादयस्तां नलिनीं सरसीं समधिगच्छन्ति
 ॥  ४।४०।४६  ॥   

  

क्षीरोदमिति । क्षीरोदं समतिक्रम्य सर्वभूतभयावहं जलोदं प्रशस्तजलविशिष्टं
सागरं द्रक्ष्यथ  ॥  ४।४०।४७  ॥   

  

तत्रेति । तत्र जलोदसागरे तत्कोपजम् और्वऋषिकोपात् जातं तेजस्तेजोरूपं महत्
हयमुखं कृतं निक्षिप्तं सचराचरं सागरवर्तिचराचरसहितं महावेगं
महावेगविशिष्टं जलम् अस्य हयमुखस्य ओदनं भक्षयामासेति शेषः  ॥  ४।४०।४८  ॥   

  

तत्रेति । तत्र सागरे यद्वडवामुखमभूत् तद्वडवामुखं दृष्ट्वा
विक्रोशतामसमर्थानां तत्पतनपरिहारकसामर्थ्यरहितानां सागरौकसां भूतानां नादो
रोदनं श्रूयते  ॥  ४।४०।४९ ॥   

  

स्वाद्विति । स्वादूदस्य सागरस्य उत्तरे तीरे त्रयोदश योजनानि जातरूपशिलः
स्वर्णमयशिलावान् अत एव कनकप्रभः सुमहान् पर्वतो ऽस्तीति शेषः । "जलोदस्य"
इति पाठान्तरम्  ॥  ४।४०।५०  ॥   

  

तत्रेति । तत्र तस्मिन् पर्वतस्याग्रे आसीनं चन्द्रप्रतीकाशं श्वेतत्वेन
चन्द्रतुल्यं पद्मपत्रविशालाक्षं सर्वदेवनमस्कृतं सहस्रशिरसं धरणीधरं
नीलवाससं पन्नगमनन्तं द्रक्ष्यथ । अर्धचतुष्टयमेकान्वयि  ॥  ४।४०।५१,५२  ॥   

  

त्रिशिरा इति । त्रिशिराः शाखात्रयविशिष्टः सवेदिकः आधारभूतवेदिकासहितः
महात्मनो ऽनन्तस्य स्थापितः काञ्चनः स्वर्णमयः केतुः केतुभूतस्तालः
पर्वतस्याग्रे विराजति  ॥  ४।४०।५३  ॥   

  

पूर्वस्यामिति । ततः तालात्परं त्रिदशेश्वरैर्यस्य निर्माणं कृतं तत् स
हेममयः उदयपर्वतः पूर्वस्यां दिश्यस्तीति शेषः । तदिति सामान्ये नपुंसकम्
 ॥  ४।४०।५४  ॥   

  

तस्येति । तस्य उदयपर्वतस्य शतयोजनमायता जातरूपमयी सवेदिका कोटिरग्रभागः
दिवं स्पृष्ट्वा विराजति  ॥  ४।४०।५५  ॥   

  

सालैरिति । सूर्यसंनिभैः तालादिभिः शोभते तस्य कोटिरिति शेषः  ॥ 
४।४०।५६ ॥   

  

तत्रेति । तत्रोदयपर्वते योजनविस्तारं योजनपरिमितविस्तारविशिष्टं
दशयोजनमुछ्रितं दशयोजनपरिमितोच्छ्रायविशिष्टं जातरूपमयं सौमनसं नाम
शृङ्गमस्तीति शेषः  ॥  ४।४०।५७  ॥   

  

तत्रेति । पुरा पूर्वं त्रिविक्रमे त्रिलोकीयत्ताकरणसमये तत्र सौमनसशृङ्गे
पूर्वं प्रथमं पदं चरणं कृत्वा धृत्वा द्वितीयचरणं मेरोः शिखरे चकार  ॥ 
४।४०।५८  ॥   

  

उत्तेरेणेति । दिवाकरः अस्तं प्राप्येति शेषः, उत्तरेण पथा जम्बूद्वीपं
परिक्रम्य महोच्छ्रयं तत् सौमनसाभिधं शिखरमागत्येति शेषः, भूयिष्ठमधिकं
दृश्यो भवति जम्बूद्वीपनिवासिनामिति शेषः । इदं सत्ययुगाभिप्रायं त्रेतायां
क्षीरसागरमध्यगस्य द्वापरे सुरोदमध्यगस्य कलौ लङ्कामध्यगस्य
मनुष्यलोकदृश्यताया अन्यत्रोक्तत्वादिति भट्टाः  ॥  ४।४०।५९  ॥   

  

तत्रेति । तत्र सौमनसशृङ्गे सूर्यवर्णाः वालखिल्याः दृश्यन्ते  ॥  ४।४०।६०
 ॥   

  

अयमिति । यस्य सौमनसशृङ्गस्य पुरो ऽग्रे अयं सुदर्शनो द्वीपः प्रकाशते ।
तस्मिन् सौमनसशृङ्गे सर्वप्राणभृतां तेजः चक्षुश्च तत्र सूर्ये गते सत्येव
प्राणिनां तेजःसबन्धः चक्षुषः कार्यकारित्वं च भवतीत्यर्थः  ॥  ४।४०।६१  ॥   

  

शैलस्येति । तस्य शैलस्य पृष्ठादिषु वैदेह्या सह रावणः मार्गितव्यः  ॥ 
४।४०।६२  ॥   

  

काञ्चनस्येति । काञ्चनस्य शैलस्य सूर्यस्य च तेजसा आविष्टा पूर्वा संध्या
रक्ता प्रकाशते तेजोद्वयाविष्टात्वं तु सूर्यस्य काञ्चनशैलाधिष्ठितत्वे एव
भवतीति तात्पर्यम्  ॥  ४।४०।६३  ॥   

  

पूर्वमिति । एतत् सूर्यस्य उदयनं उदयस्थानं पूर्वं कृतं ब्रह्मणा विरचितमत
एव पृथिव्याः भुवनस्य जनस्य द्वारं प्रवृत्तिमार्गः पूर्वं कृतमतः एषा दिक्
पूर्वोच्यते  ॥  ४।४०।६४  ॥   

  

तस्येति । तस्य उदयभूमेः शैलस्य पृष्ठादिषु रावणः मार्गितव्यः  ॥  ४।४०।६५
 ॥   

  

तत इति । ततः उदयगिरेः परं पूर्वा दिक् चन्द्रसूर्याभ्यां रहिता अत एव तमसा
वृता अत एव अदृश्या अत एव त्रिदशावृता दिग् देवतामात्राविष्टा अत एव अगम्या
अस्माभिरिति शेषः । एतेन ततः परं न गन्तव्यमिति सूचितम्  ॥  ४।४०।६६  ॥   

  

शैलेष्विति । ये उद्देशाः देशा मया नोक्ताः तेष्वपि शैलादिषु जानकी विचेया
 ॥  ४।४०।६७  ॥   

  

एतावदिति । हे वानरपुङ्गवाः एतावत् उदयगिरिपर्यन्तमेव वानरैर्गन्तुं शक्यम्
अतः अभास्करं भास्करोपलक्षितसूर्यचन्द्रादिरहितमत एव अमर्यादं ततः उदयगिरेः
परं स्थलं वयं न जानीमः  ॥  ४।४०।६८  ॥   

  

अभिगम्येति । उदयं पर्वतं प्राप्य रावणस्य निलयं वैदेही च अभिगम्य
निश्चित्य मासे पूर्णे मासाभ्यन्तरे इत्यर्थः, निवर्तध्वम्  ॥  ४।४०।६९  ॥   

  

ऊर्ध्वमिति । मासादूर्ध्वं न वस्तव्यम् । तत्र हेतुः मासादृर्ध्वं वसन्
वानरः मम वध्यो भवेत् अतो मैथिलीमधिगम्य मासाभ्यन्तरे निश्चित्य सिद्धार्था
यूयं संनिवर्तध्वम्  ॥  ४।४०।७०  ॥   

  

महेन्द्रेति । महेन्द्रकान्तां महेन्द्रस्वामिकां वनखण्डमण्डितां
वनसमूहशोभितां दिशं प्रार्ची निपुणेन नैपुण्येन चरित्वा सीतामवाप्य ततः
प्राच्याः निवृत्ताः यूयं सुखिनो भविष्यथ  ॥  ४।४०।७१  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
चत्वारिंशः सर्गः  ॥  ४।४०  ॥   

  


