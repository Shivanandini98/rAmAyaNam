+++
title = "०४६ दुन्दुभिवृत्तान्तः"
title_english = "046 Sugreeva s knowledge of physical world"

+++


सुग्रीववृत्तान्तं श्रोतुकामस्य रामस्योक्तिमाह-- गतेष्विति । सर्वं भुवो
मण्डलं भवान्कथं विजानीते इति वचः वानरेन्द्रेषु गतेषु सत्सु रामः
सुग्रीवमब्रवीत्  ॥  ४।४६।१  ॥   

  

सुग्रीव इति । ततः रामप्रश्नश्रवणानन्तरं सुग्रीवो राममुवाच ।
तद्वचनाकारमाह-- सर्वमहमाख्यास्ये मम वचः श्रूयताम्  ॥  ४।४६।२  ॥   

  

तदभिधानप्रकारमाह-- यदेत्यादिभिः । यदा महिषाकृतिं दुन्दुभिः लक्षणया
दुन्दुभिपुत्रं मायाविनं तन्नामदानवं मलयं पर्वतं प्रति प्रतिकालयते
प्राद्रावयत् तदा महिषो मायावी मलयस्य गुहामाविवेश वाली अपि तज्जिघांसया
मलयं मलयगुहामाविवेश । श्लोकद्वयमेकान्वयि  ॥  ४।४६।३,४  ॥   

  

तत इति । ततो ऽनन्तरं विनीतवत् विशेषनीतियुक्तं यथा भवति तथा ऽहं
निक्षिप्तः गुहाद्वारि संस्थापितः संवत्सरे गते ऽपि वाली न निष्क्रमते
निरक्रमत  ॥  ४।४६।५  ॥   

  

तत इति । ततः क्षतजवेगेन वेगवद्रुधिरेण बिलम् आपुपूरे । तद्रुधिरं दृष्ट्वा
विस्मितो ऽहं भ्रातुः शोकविषादितः भ्रातृमरणसंशयजनितशोकविषादयुक्तो ऽभवमिति
शेषः  ॥  ४।४६।६  ॥   

  

अथेति । अथानन्तरं गुरुर्भ्राता सुव्यक्तं निहतः इति गतबुद्धिः
प्राप्तनिश्चयो ऽहमासमिति शेषः । अतः महिषो निष्क्रमितुमशक्नुवन् सन्
विनशिष्यति इति बुद्ध्या पर्वतसंकाशा शिलागुहाद्वारि मया कृता । सार्धश्लोक
एकान्वयी  ॥  ४।४६।७  ॥   

  

तत इति । तस्य वालिनो जीविते जीवने निराशो ऽहं सुमहत् राज्यं रुमया सह
तारां च प्राप्य मित्रैः सह तव किष्किन्धायां वसामि अवसम् । सार्धश्लोक
एकान्वयी  ॥  ४।४६।८,९  ॥   

  

आजगामेति । ततो ऽनन्तरं तं मायाविनं हत्वा वाली आजगाम । ततस्तदागमनानन्तरं
गौरवाद्वालिनो गुरुत्वात् हेतोः भययन्त्रितः भयेन संकुचितः सन् राज्यमददाम्
 ॥  ४।४६।१०  ॥   

  

स इति । प्रव्यथितेन्द्रियः गुहामुखपिधानपूर्वकमदागमनेन दुःखितचित्तः अत एव
दुष्टात्मा चञ्चलचित्तो वाली मां जिघांसुः सन् सचिवैः सह धावन्तं पलायन्तं
मां परिकालयते अन्वधावत्  ॥  ४।४६।११  ॥   

  

तत इति । ततस्तेन वालिना प्रधावितः अनुद्रुतः सानुबन्धः अमात्यसहितो ऽहं
नद्यादीन् पश्यन् सन् आगच्छमिति शेषः  ॥  ४।४६।१२  ॥   

  

आदर्शेति । ततः प्रधावनाद्धेतोः मया पृथिवी आदर्शतलसंकाशा स्पष्टं
सर्वदर्शनेन आदर्शतलसदृशी अलातचक्रप्रतिमा अतिवेगवत्स्वगमनेन अलातचक्रसदृशी
च दृष्टा, गोष्पदवत् भ्रमणे श्रमाभावेन गोष्पदसदृशी च कृता  ॥  ४।४६।१३  ॥   

  

भ्रमणप्रकारमाह-- पूर्वामित्यादिभिः । पूर्वां दिशं गत्वा द्रुमादीन्
पश्यामि अपश्यम्  ॥  ४।४६।१४  ॥   

  

उदयमिति । तत्र पूर्वदिशि उदयपर्वतादि पश्यामि अपश्यम् । अप्सरसशब्दः
अदन्तो ऽप्यत एव बुध्यते  ॥  ४।४६।१५  ॥   

  

परीति । वालिना परिकाल्यमानः पलायमानः अत एव अभिद्रुतः शीघ्रं प्रचलितो ऽहं
पुनरावृत्य निवर्त्य प्रस्थितः मार्गान्तरेण पश्चाद्भागं प्रचलितो
ऽहमासमिति शेषः  ॥  ४।४६।१६  ॥   

दिश इति । ततो ऽनन्तरं तस्याः पूर्वस्याः दिशः विन्ध्यपादपसंकीर्णां
दक्षिणां दिशं प्रस्थितो ऽहमभवमिति शेषः  ॥  ४।४६।१७  ॥   

  

द्रुमेति । वालिना समभिद्रुतो ऽहं दक्षिणतो दक्षिणस्यां दिशि द्रुमशैलान्
पश्यन् सन् अपरां तद्भिन्नां पश्चिमां दिशं प्राप्तः  ॥  ४।४६।१८  ॥   

  

संपश्यन्निति । विविधान् देशान् गिरिसत्तममस्तं च संपश्यन् सन्
गिरिश्रेष्ठमस्तं प्राप्य उत्तरां दिशं संप्रधावितः  ॥  ४।४६।१९  ॥   

  

हिमवन्तमिति । वालिना समभिद्रुतो ऽहं हिमवत्प्रभृतिं शरणं रक्षकं यदा न
विन्दे ततस्तदा हनूमान् वाक्यमब्रवीत् । सार्धश्लोक एकान्वयी  ॥  ४।४६।२०
 ॥   

  

तद्वचनाकारमाह-- इदानीमिति । अस्मिन्नाश्रममण्डले यदि वाली प्रविशेत् तदा
अस्य मूर्धा शतधा भवेत् इति मतङ्गेन यथा वाली शप्तः तथा इदानीं मे मया
स्मृतम् । सार्धश्लोक एकान्वयी  ॥  ४।४६।२१,२२  ॥   

  

तत्रेति । तत्र मतङ्गाश्रमे निरुर्द्विग्नः उद्वेगरहितः अत एव सुखः अस्माकं
वासो भविष्यति । तत्र तस्यां हनुमदुक्तौ सत्याम् ऋष्यमूकमासाद्य प्राप्य
विद्यमानस्य मम समीपे मतङ्गस्य भयात् वाली न विवेश । सार्धश्लोक एकान्वयी
 ॥  ४।४६।२३  ॥   

  

उपसंहरन्नाह-- एवमिति । एवमुक्तप्रकारेण पृथिवीमण्डलं प्रत्यक्षं मया
उपलक्षितं दृष्टं ततो ऽनन्तरं गुहामागतो ऽस्मि  ॥  ४।४६।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
षट्चत्वारिंशः सर्गः  ॥  ४।४६  ॥   

  


