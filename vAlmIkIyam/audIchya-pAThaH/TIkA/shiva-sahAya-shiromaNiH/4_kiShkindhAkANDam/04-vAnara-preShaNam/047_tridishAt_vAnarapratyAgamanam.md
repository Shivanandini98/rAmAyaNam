+++
title = "०४७ त्रिदिशात् वानरप्रत्यागमनम्"
title_english = "047 Search for Seetha failed in east north and west"

+++


दक्षिणातिरिक्तदिग्गतानां वानराणां वृत्तान्तं वर्णयितुमाह-- दर्शनार्थमिति
। ये कपिकुञ्जराः वैदेह्याः दर्शनार्थं कपिराजेन सर्वतः सर्वदिक्षु
व्यादिष्टा नियुक्तास्ते यथोक्तमुक्तमनतिक्रम्य अञ्जसा अनायासेन जग्मुः  ॥ 
४।४७।१  ॥   

  

ते इति । ते प्रेषिता वानराः सरःप्रभृतीन् विचिन्वन्ति व्यचिन्वन्  ॥ 
४।४७।२  ॥   

  

तदेव भङ्यन्तरेणाह-- सुग्रीवेणेति । सुग्रीवेण समाख्याताः सम्यगुपदिष्टाः
सर्वे वानरयूथपाः विचिन्वन्ति  ॥  ४।४७।३  ॥   

  

तत्प्रकारमाह-- विचित्येति । सीताधिगमने सीतादर्शने धृता निश्चिताः सर्वे
वानराः दिवसं विचित्य पृथक् पृथग्गत्वा अन्वीक्ष्य निशाकालेषु मेदिन्यां
सर्वसंमतिविषयीभूतभूमौ समायान्ति संघीभूय प्राप्नुवन्ति  ॥  ४।४७।४  ॥   

  

तदेव भङ्ग्यन्तरेणाह-- सर्वर्तुकानिति । ते वानराः सर्वेषु देशेषु अहस्सु
विचित्येति शेषः, सर्वर्तुकान् सर्वकालं संनिहितसर्वऋतून् सफलाः
सर्वऋतूचितफलसहिताः ये द्रुमास्तान् रजनीं रजन्यामासाद्य प्राप्य शय्यां
शयनं चक्रुः  ॥  ४।४७।५  ॥   

  

तदिति । तत् अन्वेषणाज्ञापनसंबन्धि अहो दिनं प्रथमं कृत्वा प्रथमत्वेन
परिगणय्य मासे मासान्तदिवसे त्रिंशत्तमे इत्यर्थः, प्रस्रवणं गताः निराशाः
सीतादर्शनविषयकाशारहिताः अप्राप्तसीतावृत्तान्ता इत्यर्थः, कपिकुञ्जराः
कपिराजेन संगम्य अतिष्ठन्निति शेषः  ॥  ४।४७।६  ॥   

  

तदागमनप्रकारमाह-- विचित्येत्यादिभिः । महाबलो विनतः उक्तामादिष्टां
पूर्वां दिशं यथावत् विचित्य सीतामदृष्ट्वा आजगाम  ॥  ४।४७।७  ॥   

  

दिशमिति । शतबलिर्वीरः उत्तरां दिशं विविच्य विचित्य सीतामदृष्ट्वेति शेषः,
आगतः  ॥  ४।४७।८  ॥   

  

सुषेण इति । सुषेणः पश्चिमां दिशं विविच्य सीतामलब्ध्वेति शेषः,
सुग्रीवमुपचक्रमे प्राप  ॥  ४।४७।९  ॥   

  

तमिति । रामेण सह आसीनं प्रस्रवणगिरिस्थं तं सुग्रीवं समासाद्य अभिवाद्य च
इदमब्रवीत्, यूथत्रयमिति शेषः  ॥  ४।४७।१०  ॥   

  

तद्वचनाकारमाह विचिता इति । पर्वतादयो विचिता अस्माभिरिति शेषः ।
श्लोकद्वयमेकान्वयि  ॥  ४।४७।११,१२  ॥   

  

गहनेष्विति । गहनादिविद्यमानानि अतिप्रमाणानि अतिबृहच्छरीराणि सत्त्वानि
अन्वेषणप्रतिबन्धकीभूतप्राणिजातानि विचितानि च  ॥  ४।४७।१३  ॥   

  

ये इति । ये गहना वृक्षादिपिहितत्वादिना दुर्गमास्ते देशाः पुनः
पुनर्विचिताः । अर्धं पृथक्  ॥  ४।४७।१४  ॥   

  

ननु कथं सीतावृत्तान्तलाभ इत्यत आह-- उदारेति । यां दिशं सीता गता तां दिशं
हनुमान् एवास्थितः अतः उदाराः अधिकाः सत्त्वाभिजना यस्य स हनुमान् मैथिलीं
ज्ञास्यति  ॥  ४।४७।१५  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
सप्तचत्वारिंशः सर्गः  ॥  ४।४७  ॥   

  


