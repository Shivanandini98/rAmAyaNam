+++
title = "०२० ताराविलापः"
title_english = "020 Tara s lamentation for Vali s death"

+++


ताराविलापं वर्णयितुमाह रामेति । रामचापविसृष्टेन अन्तकरेण विनाशकेन शरेण
भूमौ विनिहतं भर्तारं समासाद्य समीपं प्राप्य ताराधिपानना चन्द्रमुखी
भामिनी स्वप्रारब्धविषयककोपवती तारा पर्यष्वजत आलिङ्ग्यत । सार्धश्लोक
एकान्वयी  ॥  ४।२०।१  ॥   

  

इषुणेति । इषुणा अभिहतमत एव उन्मूलं तरुमिव पर्वतेन्द्राभं वालिनं दृष्ट्वा
शोकसंतप्तमानसा आतुरा तारा पर्यदेवयत व्यलपत  ॥  ४।२०।२,३  ॥   

  

विलापाकारमाह रण इति । दारुणं विक्रान्तं विक्रमो यस्य तत्संबोधनम् ।
प्रवीर नित्यं युद्धोत्साहविशिष्टः । पुरोभागाम् अग्रे स्थितां मां किं
किमर्थं नाभिभाषसे  ॥  ४।२०।४  ॥   

  

उत्तिष्ठेति । हे हरिशार्दूल स्वशयनोत्तमं भजस्व स्वीकुरु
तस्मिंस्तिष्ठेत्यर्थः । तत्र हेतुः एवंविधाः भवत्सदृशाः नृपतयः भूमौ न
शेरते  ॥  ४।२०।५  ॥   

  

अतीवेति । वसुधा भूमिः ते अतीव कान्ता प्रिया खलु निश्चितमेतत् अत एव
गतासुरपि त्वं मां विहाय गात्रैस्तां वसुधां निपेवसे  ॥  ४।२०।६  ॥   

  

व्यक्तमिति । धर्मतः धर्मेण संप्रवर्तता त्वया स्वर्गमार्गे
धर्मवद्भिरन्वेषणीयस्वर्गे किष्किन्धा इव पुरी निर्मिता व्यक्तं स्फुटमेतत्
 ॥  ४।२०।७  ॥   

  

यानीति । मधुगन्धिषु वनेषु काले समये त्वया सार्धं यानि सुखानि विहृतानि
प्राप्तानि तेषामुपरमो निवृत्तिस्त्वया कृतः  ॥  ४।२०।८  ॥   

  

निरानन्देति । त्वयि पञ्चत्वमापन्ने प्राप्ते सति निराशा सुखाशारहिता अत एव
निरानन्दा अत एव शोकसागरे निमग्ना ऽहमस्मीति शेषः  ॥  ४।२०।९  ॥   

  

हृदयमिति । भुवि निपतितं त्वां दृष्ट्वा शोकाभिसंतप्तं मह्यं मम यत् हृदयं
सहस्रधा न स्फुटते तत् सुस्थितमतिदृढं निश्चिनोमीति शेषः  ॥  ४।२०।१०  ॥   

  

सुग्रीवस्येति । यत् सुग्रीवस्य भार्या त्वया हृता यच्च स सुग्रीवो
विवासितः तत् तस्य तस्य कर्मण इयं व्युष्टिः फलं प्राप्ता  ॥  ४।२०।११  ॥   

  

निःश्रेयसेति । हितैषिणी त्वद्धिताकाङ्क्षिणी अत एव निःश्रेयसपरा
त्वच्छुभकर्मसाधिका यैषा ऽहं हितं वाक्यमब्रुवं रामेण
संग्राममवारयमित्यर्थः, सा ऽहं मोहात्
युद्धोत्साहहेतुकचित्तस्वास्थ्याभावात् विगर्हिता तिरस्कृता, मद्वाक्यं न
स्वीकृतवानसीत्यर्थः  ॥  ४।२०।१२  ॥   

  

त्वद्वियोगे ममैव दुःखं तव तु तत्रा ऽपि सुखमिति बोधयन्ती आह रूपेति ।
रूपयौवनदृप्तानां रूपादिजनितगर्वविशिष्टानां दक्षिणानां निपुणानामप्सरसां
चित्तानि प्रमथिष्यसि विहरिष्यसीत्यर्थः  ॥  ४।२०।१३  ॥   

  

काल इति । येन कालेन अवशो ऽपि त्वं सुग्रीवस्य वशमवपन्नः प्रापितः स तव
जीवितान्तकरः निःसंशयः कार्याकार्ययोः स्वतन्त्रत्वात् संशयरहित इत्यर्थः,
कालः नूनं निश्चितमेतत्  ॥  ४।२०।१४  ॥   

  

अस्थानेति । अस्थाने अप्रसङ्गे स्वभार्यासु विद्यमानास्वित्यर्थः,
सुगर्हितम् अतिनिन्दितं कर्म अनुजवधूपरिग्रहं कृत्वा परेण सुग्रीवेण
युध्यमानं वालिनं हत्वा काकुत्स्थो रामो न संतपति संतापं प्राप्नोति ।
संतापहेतोरवध्यवधस्याभावादिति भावः  ॥  ४।२०।१५  ॥   

  

वैधव्यमिति । पूर्वमदुःखोपचिता अप्राप्तदुःखेत्यर्थः । अत एव अकृपणा
कार्पण्यरहिता अहमनाथवत् रक्षकाभाववत् शोकसंतापं शोकसंतापविशिष्टं वैधव्यं
कृपणा सती वर्तयिष्यामि प्राप्स्यामीत्यर्थः  ॥  ४।२०।१६  ॥   

  

लालित इति । पितृव्ये सुग्रीवे क्रोधमूर्छिते सति सुखोचितः सर्वकालं
सुखयोग्यः लालितः मे सुकुमारो ऽङ्गदो वीरः कामवस्थां दशां वत्स्यते
प्राप्स्यतीत्यर्थः  ॥  ४।२०।१७  ॥   

  

अङ्गदं प्रत्याह कुरुष्वेति । हे पुत्र पितरं सुदुष्टमतिदर्शनकर्मीभूतं
कुरुष्व । तत्र हेतुः तस्य पितुः दर्शनं तव दुर्लभं दुष्प्रापं भविष्यति  ॥ 
४।२०।१८  ॥   

  

वालिनं प्रत्याह समिति । हि यतः प्रवासं प्रस्थितो ऽसि अतः एनं मे पुत्रं
मूर्ध्नि समाघ्राय संदेशम् एतस्य कर्तव्यं संदिशस्व उपदिश  ॥  ४।२०।१९  ॥   

  

रामेणेति । सुग्रीवस्य संनिधौ प्रतिश्रवे त्वद्वधप्रतिज्ञासमाप्त्यर्थं
त्वामभिनिघ्नता रामेण आनृण्यं मित्रीभूतसुग्रीवयाचितदेयरूपऋणराहित्यं गतं
प्राप्तमत एव महत् अन्यैरसाध्यं कर्मं कृतम्  ॥  ४।२०।२०  ॥   

  

सुग्रीवं प्रत्याह सकाम इति । हे सुग्रीव रिपुस्तव भ्राता शस्तः हिंसितः
अतः अनुद्विग्नस्त्वं राज्यं भुङ्क्ष्व रुमां च प्रतिपत्स्यसे अत एव सकामो
भव  ॥  ४।२०।२१  ॥   

  

पुनर्वालिनं प्रत्याह किमिति । हे वानरेश्वर एवं प्रलपतीं विविधं वदन्तीं
प्रियां मां किं नाभिभाषसे बह्व्यः इमास्ते भार्याः पश्य । वाक्यस्य
कर्मतया ऽन्वयान्न द्वितीया  ॥  ४।२०।२२  ॥   

  

तस्या इति । ता वालिसंबन्धिन्यः वानर्यस्तस्या तारायाः विलपितं श्रुत्वा
अङ्गदं परिगृह्य सर्वतः प्रतिचुक्रुशुः  ॥  ४।२०।२३  ॥   

  

तत्प्रतिक्रोशप्रकारमाह किमिति । सा ऽङ्गदो ऽङ्गदसहितो वीरो मानी
वीरविध्वंसकत्वेन वीरत्वविशिष्टो बाहुर्यस्य तत्संबोधनम्, अङ्गदमचिरं
शीघ्रं विहाय किं किमर्थं प्रवासं यास्यसि । हे प्रियपुत्र
एवंगुणसंनिकृष्टं गुणैः संपन्नं पुत्रं विहाय गन्तुं न युक्तम्  ॥  ४।२०।२४
 ॥   

  

यदीति । हरिवंशानां वानरजातानां नाथः स्वामी तत्संबोधनम् । असंप्रधार्य
अज्ञात्वा यदि तव किंचिदप्रियं मया कृतं स्यात् तर्हि तत् मे अपराधं
क्षमस्व । मूर्ध्ना तव पादौ चरणौ व्रजामि प्राप्नोमि, स्पृशामीत्यर्थः  ॥ 
४।२०।२५  ॥   

  

तथेति । तथा उक्तप्रकारेण भर्तुः समीपे वानरीभिः सह करुणं रुदन्ती
अनिन्द्यवर्णा रिपुभिरपि न निन्द्यो वर्णो यस्याः सा तारा यत्र यस्यां भुवि
वाली वर्तत इति शेषः, तत्र प्रायमुपोपवेष्टुं प्रायोपवेशं कर्तुं व्यवस्यत
निरचिनोत्  ॥  ४।२०।२६  ॥   

  

श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
विंशतितमः सर्गः  ॥  ४।२०  ॥   

  


