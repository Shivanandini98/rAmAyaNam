+++
title = "०१६ वालिवधः"
title_english = "016 Sugreeva s second fight and Vali s falling down"

+++


तारावचनश्रवणानन्तरकालिकं वालिवृत्तान्तमाह तामित्यादिभिः ।
ताराधिपनिभाननां चन्द्रमुखीम् एवं ब्रुवतीं तारां वाली निर्भर्त्सयामास इदं
वचनमब्रवीच्च  ॥  ४।१६।१  ॥   

  

तद्वचनाकारमाह गर्जत इति । गर्जतो विविशेषतः शत्रोर्भ्रातुरस्य सुग्रीवस्य
सुसंरब्धं गर्वं केन कारणेन मर्ययिष्यामि मर्षणकारणं नास्तीति तात्पर्यम् ।
विशेषत इत्यस्य गर्जत इत्यत्रान्वयो वा  ॥  ४।१६।२  ॥   

  

सहने दोषमाह अधर्षितानामिति । अधर्षितानां पराभूतिरहितानां समरेषु
अनिवर्तिनां शूराणां धर्षणामर्षणं धर्षणायाः सहनं मरणात् अतिरिच्यते अधिकं
भवति । ननु किमेतेनेत्यत आह सोढुमिति । इनग्रीवस्य इना श्रेष्ठा
विपुलेत्यर्थः, ग्रीवा यस्य तस्य संयुगे युद्धकामस्य सुग्रीवस्य संरम्भं
गर्वं गर्जितं च सोढुं नैव समर्थः । हिशब्द एवार्थ । अत एव विपुलग्रीव
इत्यनेन न विरुध्यते  ॥  ४।१६।३,४  ॥   

  

न च सुग्रीवस्यातिप्रबलराघवसंसर्गित्वाद्विषाद इत्यत आह नेति । धर्मज्ञः
कृतज्ञो रामः मत्कृते अस्मदर्थं पापमनुचितं कथं करिष्यति उचितमेव
करिष्यतीत्यर्थः, अतः राघवं प्रति त्वया विषादो न कार्यः । एतेन वालिनो
रघुनाथानुकूलवर्तित्वं सूचितम्  ॥  ४।१६।५  ॥   

  

निवर्तस्वेति । स्त्रीभिः सह कथं किमर्थमनुगच्छसि अनुगमनस्य न
प्रयोजनमित्यर्थः, अतः निवर्तस्व । मयि सौहृदं मैत्री भूयो ऽधिकं त्वया
दर्शितम्, भक्तिः सेवा च कृता  ॥  ४।१६।६  ॥   

  

न च भ्रातृवधे दोषः स्यादित्यत आह प्रतीति । अहं सुग्रीवं गत्वा प्राप्य
प्रतियोत्स्यामि अत एवास्य सुग्रीवस्य दर्पं गर्वं विनेष्यामि
दूरीकरिष्यामि प्राणैस्तु न मोक्ष्यते । अतः संभ्रमं
भ्रातवधजनितदोषहेतुकभीतिं जहि त्यज  ॥  ४।१६।७  ॥   

  

अहमिति । आजिस्थितस्य संग्रामस्थस्य अस्य सुग्रीवस्य यत्त्वया ईप्सितम्
अस्य वधो न भवेदिति वाञ्छितं तदहं करिष्यामि अतः वृक्षैः वृक्षप्रहारैः
मुष्टिप्रहारैश्च पीडितः सन् प्रतियास्यति स्वगुहां प्राप्स्यति  ॥  ४।१६।८
 ॥   

  

यदुक्तं दानमानादिसत्कारैरिति तस्य प्रत्युत्तरमाह नेति । गर्वितं
सामानाधिकरण्यसंबन्धेन स्वबलवत्त्वादिजनितगर्वविशिष्टं मे आयस्तं
प्रवृत्तिं न सहिष्यति । एतेन तस्य मद्वशवर्तित्वं न भविष्यतीति सूचितम् ।
"नाहं गर्वितमायस्तं सहिष्यामि दुरात्मनः" इति तीर्थाङ्कितपुस्तकपाठः ।
कृतमिति । हे तारे सहायत्वमुचितवाक्यसहायता त्वया कृतं मयि सौहृदं च
दर्शितम्  ॥  ४।१६।९  ॥   

  

शापितेति । मम प्राणैस्त्वं शापिता शपथं प्रापिता अतः जनेन स्वपरिकरेण सह
निवर्तस्व अहं तु रणे भ्रातरमलं जित्वा निवर्तिष्यते  ॥  ४।१६।१०  ॥   

  

तमिति । तं स्वोक्तस्वीकाराभाववन्तं वालिनं परिष्वज्य दक्षिणा अतिकुशला
तारा मन्दं रुदती सती प्रदक्षिणं चकार  ॥  ४।१६।११  ॥   

  

तत इति । ततः प्रदक्षिणकरुणानन्तरं मन्त्रवित् स्वस्त्ययनादिमन्त्रवेदित्री
विजयैषिणी तारा स्वस्त्ययनं कृत्वा शोकमोहिता सती स्त्रीभिः सह अन्तःपुरं
प्रविष्टा  ॥  ४।१६।१२  ॥   

  

प्रविष्टायामिति । तारायां स्वमालयं प्रविष्ठायां सत्यां क्रुद्धो महासर्प
इव श्वसन् वाली नगर्याः किष्किन्धायाः निर्ययौ  ॥  ४।१६।१३  ॥   

  

स इति । महारोषः स वाली शत्रुदर्शनकाङ्क्षया सर्वतो दृष्टिं चारयन्सन्
सुसंवीतं बद्धकवचादिम् अवष्टब्धं दृढं स्थितमनलमिव दीप्यमानं सुग्रीवं
ददर्श, श्रीमान्स सुग्रीवो ऽपि ततस्तं वालिनं ददर्श । श्लोकद्वयमेकान्वयि
 ॥  ४।१६।१४,१५  ॥   

  

तमिति । महाबाहुर्वाली सुग्रीवं पर्यवस्थितं दृष्ट्वा वासः वस्त्रं गाढं
परिदधे  ॥  ४।१६।१६  ॥   

  

स इति । गाढसंवीतः दृढं बद्धकटिः कृतक्षणः प्रकटितयुद्धोत्सवः अभिमुखः
सुग्रीवसंमुखे स्थितः स वाली योद्धुं सुग्रीवं ययौ  ॥  ४।१६।१७  ॥   

  

श्लिष्टमिति । सुग्रीवो ऽपि संरब्धतरमतिक्रुद्धं वालिनं समुद्दिश्य
श्लिष्टं दृढं बद्धं मुष्टिं समुद्यम्य उत्थाप्य आगतः वालिसमीपं प्राप्तः
 ॥  ४।१६।१८  ॥   

  

तमिति । रणकोविदं रणे चतुरं क्रोधताम्राक्षं महावेगमापतन्तं सुग्रीवमिदं
वचनमब्रवीत्  ॥  ४।१६।१९  ॥   

  

तद्वचनाकारः एष इति । गाढः दृढः मया बद्धः सुनियताङ्गुलिः सुनियता
यथोचितसंनिवेशिता अङ्गुलयो यस्मिन् स एष महान्मुष्टिः मया वेगविमुक्तः सन्
ते प्राणान् आदाय यास्यति  ॥  ४।१६।२०  ॥   

  

एवमिति । एवमुक्तः अत एव क्रुद्धः सुग्रीवस्तव प्राणान् हरन् सन् एषः मया
बद्धो मुष्टिस्तव मूर्धनि पततु इति वालिनमब्रवीत्  ॥  ४।१६।२१  ॥   

  

ताडित इति । समभिक्रम्य द्रुतं सुग्रीवसमीपं संप्राप्य तेन वालिना
वेगतस्ताडितः अत एव संक्रुद्धः सुग्रीवः सापीडः निर्झरसहितः पर्वत इव
शोणितोद्गारी शोणितप्रवाहवान् अभवत्  ॥  ४।१६।२२  ॥   

  

सुग्रीवेणेति । तेजसा अतिप्रभावेण उपलक्षितेन सुग्रीवेण सालमुत्पाट्य
निःशङ्कं यथा भवति तथा वज्रेण महागिरिरिव वाली गात्रेषु अभिहतः  ॥ 
४।१६।२३ ॥   

  

स इति । वृक्षेण निर्भग्नः अत एव सालताडनविह्वलः सालेन प्राप्तेन ताडनेन
विह्वलः वाली ससार्था सार्थैः सहिता अत एव गुरुभारभराक्रान्ता सागरे नौरिव
अभवदिति शेषः  ॥  ४।१६।२४  ॥   

  

ताविति । भीमबलविक्रान्तौ बलेन विक्रान्तौ कृतपादन्यासौ अत एव भीमौ भयंकरौ
भीमावेव बलविक्रान्ताविति कर्मधारयः भयंकरबलेन कृतपादन्यासावित्यर्थो वा ।
सुपर्णसमवेगितौ गरुडसमवेगं प्राप्तौ प्रयुद्धौ प्रवृद्धयुद्धविशिष्टौ
घोरवपुषौ अमित्रघ्नौ शत्रुसूदनौ तौ वालिसुग्रीवौ अम्बरे चन्द्रसूर्याविव
दृश्येते इति शेषः । सार्धश्लोक एकान्वयी  ॥  ४।१६।२५  ॥   

  

तत इति । ततः युद्धप्रवृद्ध्यनन्तरं बलवीर्यसमन्वितो वाली अवर्धत,
सूर्यपुत्रः सुग्रीवस्तु परिहीयत । आगमशास्त्रस्यानित्यवात् अडभावः  ॥ 
४।१६।२६  ॥   

  

वालिनेति । वालिना भग्नदर्पः अत एव मन्दविक्रमः अत एव वालिनं प्रति सामर्षः
अमर्षसहितः सुग्रीवः राघवं दर्शयामास बोधयामास । स्वहानिं वालिनो वृद्धिं
चेति शेषः  ॥  ४।१६।२७  ॥   

  

सिंहावलोकनन्यायेन तयोर्युद्धमेव वर्णयति वृक्षैरित्यादिभिः ।
वृक्षादिभिस्तयोर्वालिसुग्रीवयोः वृत्रवासवयोरिव घोरं युद्धमभूत् ।
सार्धश्लोक एकान्वयी  ॥  ४।१६।२८,२९  ॥   

  

ताविति । शोणिताक्तौ रुधिरलिप्तौ महाशब्दैर्मेघाविव तर्जमानौ वानरौ तौ
वालिसुग्रीवौ परस्परं युध्येताम्  ॥  ४।१६।३०  ॥   

  

हीयमानमिति । अथ सुग्रीवबोधनानन्तरं राघवः हीयमानं क्षीणतां प्राप्नुवन्तमत
एव मुहुर्मुहुः दिशः प्रेक्षमाणं सुग्रीवमपश्यत्  ॥  ४।१६।३१  ॥   

  

तत इति । महातेजाः स रामः हरीश्वरं सुग्रीवमार्तं दृष्ट्वा वालिनो
वधकाङ्क्षया शरं बाणं वीक्षते व्यैक्षत  ॥  ४।१६।३२  ॥   

  

तत इति । ततः धनुःकर्मकवीक्षणानन्तरमाशीविषोपमं शरं धनुषि संधाय तत्
शरसहितं चापं कालचक्रमन्तक इव पूरयामास आकर्णान्तमाकृष्टवानित्यर्थः  ॥ 
४।१६।३३  ॥   

  

तस्येति । तस्य चापस्य ज्यातलघोषेण त्रस्ताः उद्विग्ना पत्ररथेश्वराः
पक्षिराजाः मृगाश्च युगान्ते प्रलयसमये मोहिता जना इव प्रदुद्रुवुः  ॥ 
४।१६।३४  ॥   

  

मुक्त इति । मुक्तः ज्यायाः प्रच्युतः वज्रनिर्घोषः
वज्रनिर्घोषसदृशनिर्घोषविशिष्टः प्रदीप्ताशनिसंनिभः
प्रदीप्तवज्रसदृशप्रदीप्तिविशिष्टः महाबाणः राघवेण वालिवक्षसि पातितः  ॥ 
४।१६।३५  ॥   

  

तत इति । तेन महाबाणेन वेगेन अभिहतः कपीश्वरो वाली ततस्तस्मिन्महीतले
निपपात  ॥  ४।१६।३६  ॥   

  

इन्द्रेति । आश्वयुक्समये आश्वयुजी पौर्णमासी अस्ति अस्मिन् स एव
समयस्तस्मिन्मासि । किंच आश्वयुजः अश्विनीयुक्तपौर्णमास्याः सम्यक् अयः
प्राप्तिर्यस्मिन् तस्मिन् आश्विने इत्यर्थः, पौर्णमास्यामुद्धूतः
प्रक्षिप्तः इन्द्रध्वज इव उद्धूतः अत एव गतसत्त्वो ऽत एव विचेतनः अत एव
बाष्पसंरुद्धकण्ठः अत एव शनैः आर्तस्वरः वाली आसीदिति शेषः । गौडदेशे
कस्मिंश्चिदुत्सवे आश्विनपूर्णिमायामिन्द्रमुद्दिश्य ध्वजं
संस्थाप्योत्सवोत्तरं प्रक्षिपन्तीति प्रसिद्धम् । सार्धश्लोक एकान्वयी  ॥ 
४।१६।३७  ॥   

  

उपसंहरन्नाह नरोत्तम इति द्वाभ्याम् । नरोत्तमः रामः कालयुगान्तकोपमं
युगान्तकालसदृशं काञ्चनरूपभूषितं यथोचितं स्वर्णरजताभ्यामलंकृतम्
अमित्रमर्दनं शत्रुसूदनं शरोत्तमं ससर्ज । तत्र दृष्टान्तः सधूमं धूमसहितं
दीप्तमग्निं मुखतः मुखात् हरो यथा  ॥  ४।१६।३८  ॥   

  

अथेति । शोणिततोयविस्रवैः शोणितप्रस्वेदयोः च्युतिभिः उक्षितः सिक्तः
विचेतनः वासवसूनुर्वाली अनिलोद्धतः वायुना पातितः प्रपुष्पिताशोक इव
प्रभ्रंशितेन्द्रध्वज इव च क्षितिं गतः  ॥  ४।१६।३९  ॥   

  

इति श्रीमद्वाल्मीकीयरामयणव्याख्याने रामायणशिरोमणौ किष्किन्धाकाण्डे षोडशः
सर्गः  ॥  ४।१६  ॥   

  


