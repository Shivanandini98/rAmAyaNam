+++
title = "०१२ रामकृतसप्ततालच्छेदनम्"
title_english = "012 The initial challenge"

+++


सुग्रीवप्रार्थितरामकर्तृकसप्ततालभेदनं वर्णयितुमाह एतदिति । सुग्रीवस्य
सुभाषितमेतद्वचनं श्रुत्वा महातेजा रामः प्रत्ययार्थं सुग्रीवविश्वासार्थं
कार्मुकं धनुर्जग्राह  ॥  ४।१२।१  ॥   

  

स इति । स रामः धनुरेकं शरं च गृहीत्वा सरवैः रवत्वविशिष्टैः रवैरित्यर्थः
। दिशः पूरयन् सन् सालमुद्दिश्य चिक्षेप  ॥  ४।१२।२  ॥   

  

स इति । बलवता रामेण विसृष्टः त्यक्तः स्वर्णपरिष्कृतो बाणः सालान्
तदभिधसप्ततरुन् गिरिप्रस्थं तदाश्रयीभूतगिरिखण्डं च सप्तभूमिम्
अधस्सप्तलोकावरकांश्च भित्त्वा विवेश उद्देश्यातिरिक्तभेदनस्य
सामर्थ्यसूचकत्वान्न प्रयोक्तृनैपुण्यहानिः उपलक्षणतया
ऽन्यस्याप्युद्देश्यता वा  ॥  ४।१२।३  ॥   

  

सायक इति । महाजवः सायकः सालान् उपलक्षणतया तत्प्रभृतीन् मुहूर्तेन
भित्त्वा निष्पत्य बहिरागत्य स्वतूणीमिषुधिं प्रविवेश  ॥  ४।१२।४  ॥   

  

तानिति । वानरपुंगवः सुग्रीवः निर्भिन्नान् सप्तसालान् दृष्ट्वा परमं
विस्मयं गतः  ॥  ४।१२।५  ॥   

  

स इति । परमप्रीतः स सुग्रीवः प्रलम्बीकृतभूषणः
दण्डायमानप्रणामहेतुकप्रलम्बीभूतवनमालादिभूषणविशिष्टः सन् भूमौ मूर्ध्रा
राघवाय न्यपतत्  ॥  ४।१२।६  ॥   

  

इदमिति । तेन तालादिभेदनरूपेण कर्मणा हर्षितः सुग्रीवः धर्मज्ञं
राममिदमुवाच  ॥  ४।१२।७  ॥   

  

तद्वचनाकारमाह-- सेन्द्रानिति । सेन्द्रान् सर्वान् सुरानपि समरे
बाणैर्हन्तुं त्वं समर्थः तर्हि वालिनं हन्तुं समर्थ इति किम्  ॥  ४।१२।८
 ॥   

  

येनेति । येन भवता सप्तमहासाला गिरिः भूमिः सप्ताधोलोकावरणानि दारिताः तस्य
ते रणाग्रतः कः स्थाता  ॥  ४।१२।९  ॥   

  

अद्येति । सुहृदं त्वां समासाद्य प्राप्य अद्य भवदतिपराक्रमदर्शनसमये मे
शोको विगतः अत एव अद्य मम परा प्रीतिर्भवतीति शेषः  ॥  ४।१२।१०  ॥   

  

तमिति । हे काकुत्स्थे मे प्रियार्थं भातृरूपं मे वैरिणं वालिनं जहि अत
एवायमञ्जलिर्मया बद्धः  ॥  ४।१२।११  ॥   

  

तत इति । ततः सुग्रीवप्रार्थनाश्रवणानन्तरं महाप्राज्ञो रामः लक्ष्मणानुगतं
मैत्र्या लक्ष्मणतुल्यत्वं प्राप्तं सुग्रीवं प्रत्युवाच  ॥  ४।१२।१२  ॥   

  

तदाकारमाह-- अस्मादिति । अस्मात् पर्वतात् किष्किन्धां गच्छाम अतस्त्वं
ममाग्रतः क्षिप्रं गच्छ गत्वा च भ्रातृगन्धिनं भ्रातृशब्दबोध्यं
वालिनमाह्वय  ॥  ४।१२।१३ ॥   

  

सर्वे इति । ते रामाज्ञप्ताः सर्वे सुग्रीवभृतयः वालिनः पुरीं किष्किन्धां
गत्वा तन्निष्ठसंयोगानुकूलव्यापारं कृत्वा वृक्षैरात्मानमावृत्य उपगूह्य
गहने दुर्गमे वने किष्किन्धासमीपकानने अतिष्ठन्  ॥  ४।१२।१४  ॥   

  

सुग्रीव इति । गाढं परिहितः वस्त्रेण दृढं बद्धकटिः सुग्रीवः
वालिनोह्वानकारणात् ह्वानार्थं नादैरम्बरं भिन्दन्निव घोरमनदत्  ॥  ४।१२।१५
 ॥   

  

तमिति । महाबलो वाली भ्रातुः निनदं श्रुत्वा सुसंरब्धः यातयुद्धोत्साहः सन्
अस्ततटात् अस्ताचलसमीपात् भास्करः सूर्य इव निष्पपात  ॥  ४।१२।१६  ॥   

  

तत इति । ततः वाल्यागमनान्तरं गगने बुधाङ्गारकयोर्ग्रहयोरिव वालिसुग्रीवयोः
घोरं सुतुमुलं युद्धमभूत्  ॥  ४।१२।१७  ॥   

  

तलैरिति । अशनिकल्पैः वज्रोपमैस्तलैः करपादतलैः वज्रकल्पैः मुष्टिभिश्च
भ्रातरौ अन्योन्यं जघ्नतुः  ॥  ४।१२।१८  ॥   

  

तत इति । ततः युद्धप्रवृत्त्यनन्तरं धनुष्पाणिः रामः उभौ अश्विनौ देवाविव
अन्योन्यसदृशौ उभौ वालिसुग्रीवौ समुदैक्षत  ॥  ४।१२।१९  ॥   

  

यदिति । यद् यस्माद्धेतोः राघवो रामः नावगच्छत् मिलितत्वात्समानाकारत्वाच्च
विविच्य बोद्धुं नैच्छत् ततस्तस्माद्धेतोः अन्तकरं शरं मोक्तुं बुद्धिं
निश्चयं न कृतवान् ॥ एतेन वालिनि रामस्य स्नेहः सूचितः तेन
सुग्रीवविषयकस्नेहस्य पराकाष्ठा व्यञ्जिता तेनेदानीमपि यदि द्वयोर्मैत्री
स्यात्तर्हि न हनिष्यामीति रामाभिप्रायो व्यक्तः  ॥  ४।१२।२० ॥   

  

एतस्मिन्निति । एतस्मिन्नन्तरे समये वालिना भग्नः भग्नकरादिमान् सुग्रीवः
नाथं स्वस्वामिनं राघवमपश्यन् सन् ऋष्यमूकं प्रदुद्रुवे  ॥  ४।१२।२१  ॥   

  

क्लान्त इति । रुधिरेण सिक्तमङ्गं यस्य वालिना प्रहारैर्जर्झरीकृतः अत एव
क्लान्तः ग्लानिं प्राप्तः अत एव अभिद्रुतः सुग्रीवः महावनं प्रविवेश  ॥ 
४।१२।२२  ॥   

  

तमिति । वनं प्रविष्टं तं सुग्रीवं दृष्ट्वा त्वं मुक्तो ऽसीत्युक्त्वा
शापभयात् ततस्तस्मात् महावनात् संनिवृत्तः  ॥  ४।१२।२३  ॥   

  

राघव इति । भ्रात्रा लक्ष्मणेन हनुमता च सह राघवो ऽपि यत्र वानरः सुग्रीवः
तदेव वनमागच्छत्  ॥  ४।१२।२४  ॥   

  

तमिति । सहलक्ष्मणमागतं तं रामं समीक्ष्य ह्रीमान् पराभवहेतुकलज्जावान्
सुग्रीवः वसुधामवलोकयन्सन् दीनमिदमुवाच  ॥  ४।१२।२५  ॥   

  

तद्वचनाकारमाह आह्वयस्वेति । विक्रमं स्वपराक्रमं दर्शयित्वा तालभेदादिना
संप्रदर्श्य मामाह्वयस्व इत्युक्त्वा अरिणा घातयित्वा च त्वया किं कृतम्
इष्टमनिष्टं वा कृतमिति न विद्म इति तात्पर्यम्  ॥  ४।१२।२६  ॥   

  

तामिति । तां वेलां मद्गमनसमये वालिनमहं न निहन्मीति तत्त्वतः यथार्थतः
त्वया वक्तव्यं ततस्तदा इतो ऽहं न व्रजे व्रजेयम् । तां वेलामित्यत्र
सप्तम्यर्थे द्वितीया  ॥  ४।१२।२७  ॥   

  

तस्येति । दीनया वाचा एवं करुणं ब्रुवाणस्य सुग्रीवस्य समीपे राघवः पुनः
अब्रवीत्  ॥  ४।१२।२८  ॥   

  

तद्वचनाकारमाह सुग्रीवेति । हे सुग्रीव येन कारणेन सो ऽयं बाणः मया न
विसर्जितस्त्यक्तः तत्कारणं श्रूयताम् अत एव क्रोधः
बाणप्रक्षेपाभावजनितकोपः व्यपनीयतां त्यज्यताम्  ॥  ४।१२।२९  ॥   

  

तत्कारणमेवाह अलङ्कारेणेति । हे सुग्रीव त्वं वाली च अलङ्कारादिना
स्वरादिना च परस्परं सदृशौ स्थः अतः व्यक्तिं द्वयोर्विभिन्नलोकप्राप्तिं न
उपलक्षये अनुमिनोमि वालिनि मृते त्वमपि तत्स्नेहान्मरिष्यसीति तात्पर्यम् ।
वाक्यैः वचनरचनाविशेषैः अत एव वचसा इत्यनेन न पौनरुक्त्यम् ।
श्लोकद्वयमेकान्वयि  ॥  ४।१२।३०,३१  ॥   

  

तत इति । ततस्तस्मात् रूपसादृश्यात् हेतोः मोहितः मान ऊहितं तर्कितं येन सो
ऽहं महावेगं जीवितान्तकरं घोरं शरं नोत्सृजामि । ननु ममापि मरणे तव का
क्षतिरित्यत आह सादृश्यात् वालिनिष्ठसुग्रीवप्रतियोगिकसदृशत्वात्
तन्मूलकात्तवापि मरणादित्यर्थः, हेतोर्नौ आवयोर्द्वयोर्मूलघातः मूलयोः
राज्यप्राप्तिस्त्रीप्राप्तिरूपहेत्वोर्विघातो विनाशो न स्यात् इति
विशङ्कितो ऽहमभवमिति शेषः । सदृशभ्रातृमरणे तज्जनितदुःखेन यदि सुग्रीवमृतिः
स्यात्तर्हि तद्राज्यप्राप्तिविघातः स्यात् । अतः
तद्व्यापारसाध्यसीताप्राप्तिविरहो भवेदिति तात्पर्यम् । अत एव मया कृतः
प्रक्षेपाभाव इति शेषः । श्लोकद्वयमेकान्वयि  ॥  ४।१२।३२,३३  ॥   

  

त्वयीति । हे वीर अज्ञानात् सदृशभ्रातृवधे सुग्रीवो मरिष्यतीति
विचाराभावपूर्वकवालिवधात् लाघवात् अल्पकालतः त्वयि विपन्ने तच्छोकेन मृते
सति मम मौढ्यं बाल्यं च ख्यापितं स्यात्  ॥  ४।१२।३४  ॥   

  

दोषान्तरमाह दत्तेति । दत्तमभयं यस्मै तस्य वधः महत्पातकम् अत एव अद्भुतं
सर्वेषामाश्चर्यं भविष्यति । अर्धं पृथक् । न केवलं पातकमेव त्वद्वधे
ऽस्मत्कार्यध्वंसो ऽपि भवेदित्याह अहमिति । लक्ष्मणः सीता च वयं च सर्वे
त्वदधीनाः अत एव अस्मिन्वने अहं न जहाति तत् शरणं रक्षको भवान् । एतेन
त्वदभावे ऽस्माकं रक्षापि न स्यादिति सूचितम् । "अस्मदो द्वयोश्च"
इत्यनुशासनादेकस्मिन्नपि रामे बहुवचनप्रयोगः । अर्धद्वयमेकान्वयि  ॥ 
४।१२।३५  ॥   

  

तस्मादिति । तस्मात् वालिकर्तृकवैरत्यागाभावात् हेतोः भूयस्त्वं युध्यस्व
मा मां मा शङ्कीः अयं नागमिष्यतीत्याशङ्कां न कृथाः  ॥  ४।१२।३६  ॥   

  

एतदिति । एतन्मुहूर्ते त्वत्कर्तृकपुनर्युद्धसमये मया एकेनेपुणा निरस्तमत
एव महीतले चेष्टमानं वालिनं त्वं पश्य  ॥  ४।१२।३७  ॥   

  

अभिज्ञानमिति । येन द्वन्द्वयुद्धमुपागतं त्वामहमभिजानीयां भ्रातृमरणजनितं
महत् दुःखमस्मिन्न भविष्यतीति निश्चिनुयां तत् आत्मनो ऽभिज्ञानम्
अतिशोकानुत्पत्त्यभिज्ञापकचिह्नं कुरुष्व  ॥  ४।१२।३८  ॥   

  

तत्प्रकारमाह गजपुष्पीमिति । हे लक्ष्मण फुल्लां
शुभलक्षणामतिशोकानुत्पादकत्वेन शुभप्रापिकां गजपुष्पीं महात्मनः सुग्रीवस्य
कण्ठे कुरु । एतेन गजपुष्पीनिबद्धानामतिशोको न भवतीति सूचितम्  ॥  ४।१२।३९
 ॥   

  

तत इति । ततः रामाज्ञापनानन्तरं गिरितटे जातां कुसुमायुतां
पुष्पैर्व्याप्तां तां शुभां गजपुष्पीं लक्ष्मण उत्पाट्य तस्य कण्ठे
व्यसर्जयत् अबध्नात्  ॥  ४।१२।४०  ॥   

  

स इति । स सुग्रीवः कण्ठसक्तया कण्ठे संबद्धया तया गजपुष्पीलतया बलाकानां
मालया ससंध्यः संध्यारागसहितः तोयदो मेघ इव शुशुभे  ॥  ४।१२।४१  ॥   

  

विभ्राजमान इति । रामवाक्यसमाहितः रामवचने आस्थावान् वपुषा विभ्राजमानः
सुग्रीवः रामेण सह किष्किन्धां पुनर्जगाम  ॥  ४।१२।४२  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
द्वादशः सर्गः  ॥  ४।१२  ॥   

  


