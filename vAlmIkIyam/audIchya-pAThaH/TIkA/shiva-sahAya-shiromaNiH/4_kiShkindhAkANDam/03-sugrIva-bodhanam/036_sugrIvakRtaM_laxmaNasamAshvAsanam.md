+++
title = "०३६ सुग्रीवकृतं लक्ष्मणसमाश्वासनम्"
title_english = "036 Sugreeva s apology pacifies Lakshmana"

+++


ताराप्रार्थनानन्तरकालिकवृत्तान्तमाह-- इतीत्यादिभिः । तारया इति
वाक्यमुक्तः सौमित्रिः तद्वचः तारावचनं जग्राह कोपं त्यक्तवानित्यर्थः  ॥ 
४।३६।१  ॥   

  

तस्मिन्निति । तस्मिन् लक्ष्मणे वाक्ये प्रतिगृहीते सति हरिगणेश्वरः
सुग्रीवः लक्ष्मणात् प्रकुपितलक्ष्मणावलोकनात् जातं सुमहस्त्रासमत्यजत्  ॥ 
४।३६।२  ॥   

  

तत इति । ततः त्रासत्यागानन्तरं सुग्रीवः बहुगुणं विपुलकाममदयोगकारकं
कण्ठगतं माल्यं चिच्छेद  ॥  ४।३६।३  ॥   

  

स इति । सर्ववानरसत्तमः सुग्रीवः लक्ष्मणं प्रहर्षयन् सन् प्रश्रितं
वाक्यमब्रवीत्  ॥  ४।३६।४  ॥   

  

तद्वचनाकारमाह-- प्रनष्टेति । श्रीप्रभृतिः पूर्वं प्रनष्टा इदं श्र्यादि
रामप्रसादात् मया पुनः प्राप्तम्  ॥  ४।३६।५  ॥   

  

क इति । स्वेन कर्मणा ख्यातस्य देवस्य नित्यप्रमोदवतस्तस्य रामस्य तादृशं
तत्कर्मसदृशं कर्म अंशेन एककलया ऽपि कः शक्तः समर्थः प्रतिकुर्वीत न को
ऽपीत्यर्थः  ॥  ४।३६।६  ॥   

  

सीतामिति । राघवः स्वेन तेजसैव सहायमात्रेण मया रावणं वधिष्यति सीतां च
प्राप्स्यति  ॥  ४।३६।७  ॥   

  

सहायसंग्रहो ऽपि तस्य लीलैवेति बोधयन्नाह सहायेति । येन एकेन बाणेन
द्रुमादयो दारिताः तस्य रामस्य सहायकृत्यं सहायैः साध्यं किम्  ॥  ४।३६।८
 ॥   

  

धनुरिति । धनुर्विस्फारमाणस्य यस्य शब्देन सशैला भूमिः कम्पिता तस्य सहायैः
किम्  ॥  ४।३६।९  ॥   

  

अन्विति । वैरिणं सपुरस्सरं पुरस्सरसहितं रावणं हन्तुं गच्छतो नरेन्द्रस्य
रामस्य अनुयात्रां तेन सहानुगमनं करिष्ये  ॥  ४।३६।१०  ॥   

  

यदीति । विश्वासात् विश्वासं प्रापय्य यदि किंचिन्मया अतिक्रान्तं तत्
प्रेष्यस्य भृत्यस्य मे प्रणयेन भृत्यविषयकस्वाभाविकस्नेहेन क्षमितव्यं
कश्चिन्नापराध्यतीति न सर्वो ऽपि यत्किंचिदपराध्यतीत्यर्थः, तेनापराधं
दृष्ट्वा तव श्रमाया अभावे तव भृत्यस्नेहो निर्विषयो भविष्यतीति व्यञ्जितम्
 ॥  ४।३६।११  ॥   

  

इतीति । इत्यनेन प्रकारेण ब्रुवाणस्य सुग्रीवस्य प्रेम्णा प्रीतो ऽभवत् अत
एव इदमुवाच  ॥  ४।३६।१२  ॥   

  

तद्वचनाकारमाह-- सर्वथेत्यादिभिः । विशेषतः प्रश्रितेन स्नेहयुक्तेन अत एव
नाथेन अभिलाषप्रापकेण त्वया मम भ्राता सर्वथा सनाथो ऽभिलाषप्रापकसहितो
ऽभवदिति शेषः  ॥  ४।३६।१३  ॥   

  

य इति । हे सुग्रीव यस्ते प्रभावः प्रतापः यच्च ते ईदृशं शौचं मनश्शुद्धिः
ताभ्यां कपिराज्यस्य श्रियं भोक्तुं त्वमर्हः  ॥  ४।३६।१४  ॥   

  

सहायेनेति । हे सुग्रीव त्वया सहायेन युक्तो रामः शत्रून् न चिरात् शीघ्रं
वधिष्यति  ॥  ४।३६।१५  ॥   

  

धर्मज्ञस्येति । धर्मज्ञस्य तव भाषितमुपपन्नं युक्तिसहितमत एव युक्तमुचितम्
 ॥  ४।३६।१६  ॥   

  

दोषज्ञ इति । सामर्थ्ये सति भाषितुम् एवं कथयितुं मम ज्येष्ठं रामं त्वां च
वर्जयित्वा अन्यः को दोषज्ञो ऽर्हति  ॥  ४।३६।१७  ॥   

  

सदृश इति । यस्त्वं दैवतैर्देवैः सहायो दत्तः दैवयोगात्सहायत्वेन प्राप्त
इत्यर्थः, स त्वं विक्रमेण बलेन च रामेण सदृशो ऽसि  ॥  ४।३६।१८  ॥   

  

किमिति । किंतु इदमिदानीं कर्तव्यमित्यर्थः । मया सह इतः अस्मात् पुरात्
शीघ्रं निष्क्रम । तत्प्रयोजनमाह भार्याहरणदुःखितं वयस्यं सान्त्वयस्व  ॥ 
४।३६।१९  ॥   

  

यदिति । शोकाभिभूतस्य रामस्य भाषितं विलापमित्यर्थः, श्रुत्वा मया परुषाणि
त्वमुक्तस्तन्मे क्षमस्व  ॥  ४।३६।२०  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
षट्त्रिंशः सर्गः  ॥  ४।३६  ॥   

  


