+++
title = "११३ भरतस्य प्रतिनिवर्तनम्"
title_english = "113 Keeping Rama s sandals on his head Bharata ascends his chariot"

+++


रामकर्तृकस्वकुटीप्रवेशानन्तरकालिकं वृत्तान्तमाह-- तत इत्यादिभिः । ततः
पादुकास्थापितशत्रुञ्जयगजात् पादुके आहृत्येति शेषः, शिरसि स्वमूर्धनि
कृत्वा संस्थाप्य हृष्टो भरतः रथमारुरोह  ॥  २।११३।१  ॥   

  

वसिष्ठ इति । मन्त्रपूजिता मन्त्रैः सत्कृताः वसिष्ठादयः अग्रतः प्रययुः  ॥ 
२।११३।२  ॥   

  

मन्दाकिनीमिति । मन्दाकिनीं नदीं चित्रकूटं गिरिं च प्रदक्षिणं कुर्वाणाः
प्राङ्मुखास्ते भरतादयो ययुः  ॥  २।११३।३  ॥   

  

गमनमेव भङ्ग्यन्तरेणाह-- पश्यन्निति । विविधानि अनेकप्रकाराणि रम्याणि
मनोहराणि धातुसहस्राणि पश्यन् सन् तस्य गिरेः चित्रकूटस्य पार्श्वेन
ससैन्यो भरतः प्रययौ  ॥  २।११३।४  ॥   

  

अदूरादिति । यत्र भरद्वाजो मुनिः कृतालयः कृतस्थितिः तमाश्रमं चित्रकूटस्य
अदूरात्समीपतः भरतो ददर्श, एतेन भरतरथस्य भरद्वाजाश्रमस्य च अत्युन्नतत्वं
व्यञ्जितम्  ॥  २।११३।५  ॥   

  

स इति । स कुलनन्दनो भरतः भरद्वाजस्य आश्रममागम्य प्राप्य रथात् अवतीर्य
भरद्वाजस्य पादौ ववन्दे  ॥  २।११३।६  ॥   

  

तत इति । ततः भरतप्रणामानन्तरं दृष्टो भरद्वाजः हे तात कृत्यं कर्तव्यं
रामेण समागतं समागमनं कृतं निष्पादितमपि इति वाक्यं भरतमब्रवीत् । अपिः
प्रश्ने  ॥  २।११३।७  ॥   

  

एवमिति । भरद्वाजेन एवमुक्तः स भरतः तं प्रत्युवाच  ॥  २।११३।८  ॥   

  

तत्प्रतिवचनाकारमाह-- स इति । गुरुणा मया च याच्यमानः दृढविक्रमः स रामः
वसिष्ठं वाक्यमब्रवीत्  ॥  २।११३।९  ॥   

  

तद्वचनाकारमाह-- पितुरिति । मम पितुः या प्रतिज्ञा तां पितुः प्रतिज्ञां
तत्त्वतः पालयिष्याम्येव  ॥  २।११३।१०  ॥   

  

एवमिति । एवमनेन प्रकारेण उक्तः रामेण प्रार्थितः वाक्यज्ञो वसिष्ठः राघवं
रामं प्रत्युवाच  ॥  २।११३।११  ॥   

  

तत्प्रतिवचनाकारमाह-- एते इति । हे महाप्राज्ञ संहृष्टस्त्वं हेमभूषिते एते
पादुके प्रयच्छ भरताय देहि, अयोध्यायां योगक्षेमकरो भव पादुकाद्वारेति
शेषः, तत्र अलभ्यलाभो योगः, लब्धस्य परिपालनं क्षेमः  ॥  २।११३।१२  ॥   

  

एवमिति । वसिष्ठेन एवमुक्तः प्राङ्मुखः पूर्वाभिमुखं स्थितः राघवो रामः
हेमविकृते पादुके मम राज्याय ददौ । न च पूर्वं भरतप्रार्थनया
रामकर्तृकपादुकादानस्योक्तत्वेनेदं विरुद्धमिति वाच्यं,
"गुरावीश्वरत्वबुद्ध्या कर्तृत्वं करणत्वं च" इत्यादिश्रुत्या कर्तृत्वस्य
ईश्वरे पर्यवसन्नत्वेन वसिष्ठस्यैव मुख्यकर्तृत्वेनादोषात्  ॥  २।११३।१३
 ॥   

  

निवृत्त इति । रामेण अनुज्ञातो पादुके गृहीत्वा अयोध्यामेव गच्छामि  ॥ 
२।११३।१४  ॥   

  

एतदिति । भरतस्य एतद्वाक्यं श्रुत्वा भरद्वाजो मुनिः शुभतरं वाक्यमुदाहरत्
 ॥  २।११३।१५  ॥   

  

तद्वाक्याकारमाह-- नेति । शीलवृत्तविदां वरे श्रेष्ठे नरव्याघ्रे त्वयि
निम्नोत्सृष्टं निम्नदेशे तडागादौ स्थापितमुदकमिव यदार्यमार्यानुवर्तनं
तिष्ठेत् तत् एतत् चित्रं न "निम्नोसृष्टम्" इति भूषणपाठः  ॥  २।११३।१६  ॥   

  

अनृण इति । यस्य त्वमीदृशो धर्मात्मा पुत्रः स तव पिता दशरथः अनृणः
ऋणविनिर्मुक्तः आसीदिति शेषः  ॥  २।११३।१७  ॥   

  

तमिति । महाप्राज्ञमुक्तवाक्यं तमृषिं भरद्वाजं चरणावुपगृह्य आमन्त्रयितुं
गमनाय प्रार्थयितुं कृताञ्जलिः भरत आरेभे  ॥  २।११३।१८  ॥   

  

तत इति । ततः भरद्वाजाज्ञापनानन्तरं भरद्वाजं पुनः पुनः प्रदक्षिणं कृत्वा
मन्त्रिभिः सह भरतः अयोध्यां ययौ  ॥  २।११३।१९  ॥   

  

भरतगमनमुक्त्वा भरतसैन्यगमनप्रकारमाह-- यानैरिति । विस्तीर्णा अनुयायिनी
पश्चाद्गमनशीला यानादिभिः उपलक्षिता भरतस्य सा चमूः पुनर्निवृत्ता
चित्रकूटात् परावृत्ता बभूवेति शेषः  ॥  २।११३।२०  ॥   

  

तत इति । ते सर्वे भ्ारतसैनिकाः उर्मिमालिनीं लहरीसमूहविशिष्टां दिव्यां
यमुनां नदीं तीर्त्वा शिवजलामूर्मिमालिनीं दिव्यां गङ्गानदीं पुनर्ददृशुः ।
विशेषणान्युभयान्वयीनि  ॥  २।११३।२१  ॥   

  

तामिति । सहबान्धवः शत्रुघ्नसहितः ससैनिकः सेनासहितो भरतः रम्यजलसम्पूर्णां
तां गङ्गां सन्तीर्य रम्यं श्रृङ्गवेरपुरं प्रविवेश  ॥  २।११३।२२  ॥   

  

शृङ्गेति । शृङ्गवेरपुरात् आगत्य अयोध्यां भूयः सन्ददर्श ।
पित्रादिवर्जितामयोध्यां दृष्ट्वा तु दुःखसन्तप्तो भरतः सारथिमब्रवीत् ।
सार्धश्लोक एकान्वयी  ॥  २।११३।२३  ॥   

  

तद्वचनाकारमाह-- सारथे इति । हे सारथे विध्वस्ता तिरोहितशोभा अत एव
निराकारा निर्गतः आकारः शुभाकारो यस्याः सा निरानन्दा आनन्दरहिता दीना
क्षीणात्वेन प्रतीयमाना प्रतिहतस्वना निवृत्तशब्दा अयोध्या न प्रकाशते इति
पश्य । अर्धद्वयमेकान्वयि  ॥  २।११३।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
त्रयोदशाधिकशततमः सर्गः  ॥  २।११३  ॥   

  

  


