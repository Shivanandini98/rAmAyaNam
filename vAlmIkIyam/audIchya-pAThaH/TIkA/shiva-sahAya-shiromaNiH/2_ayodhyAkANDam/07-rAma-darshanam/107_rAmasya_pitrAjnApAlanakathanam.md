+++
title = "१०७ रामस्य पित्राज्ञापालनकथनम्"
title_english = "107 Rama tells Bharata about Dasaratha s promise of kingdom"

+++


भरतवचनश्रवणानन्तरकालिकरामोक्तिं वर्णयन्नाह-- पुनरित्यादिभिः ।
ज्ञातिमध्ये सुसत्कृतो रामः एवं ब्रुवाणं भरतं प्रत्युवाच  ॥  २।१०७।१  ॥   

  

तदाकारमाह-- उपपन्नमित्यादिभिः । राजसत्तमात् राजश्रेष्ठात् दशरथात्
जातस्त्वं यत् वाक्यम् अभाषथाः तत् उपपन्नं युक्तमेव  ॥  २।१०७।२  ॥   

  

ननु मदुक्तस्योपपन्नत्वे तथैव क्रियतामित्यत आह-- पुरेत्यादिभिः । हे
भ्रातः नः पिता ते मातरं समुद्वहन् सन् राज्यशुल्कं तव पुत्र्यां यः पुत्रो
भविता तस्मै राज्यं दातास्मीति मूल्यं ते मातामहे मातामहसन्निधौ
समाश्रौषीत् प्रतिज्ञामकरोत्  ॥  २।१०७।३  ॥   

  

देवेति । देवासुरे सङ्ग्रामे च तव जनन्यै सम्प्रहृष्टः राजा अत्यनुरागवान्
पार्थिवः नः पिता वरं वरद्वयं ददौ  ॥  २।१०७।४  ॥   

  

तत इति । ततः वरद्वयप्रदानाद्धेतोः सा यशस्विनी वरवर्णिनी विलक्षणगौराङ्गी
किञ्च वरदानवृत्तान्तवर्णनकर्त्री तव माता सम्प्रतिश्राव्यं संस्मार्य
किञ्च पूर्वदत्तं वरद्वयमिदानीमवश्यं ददामीति प्रतिज्ञां कारयित्वा
नरश्रेष्ठं राजानं तव राज्यं मम प्रव्राजनं च द्वौ वरौ अयाचत वरं
नियुक्तस्तया प्रार्थितो राजा तस्यै तव मात्रे प्रददौ । श्लोकद्वयमेकान्वयि
। जात्यभिप्रायेणैकवचनम्  ॥  २।१०७।५,६  ॥   

  

तेनेति । तेन हेतुना अत्र अस्मिन् दण्डकारण्ये वने वरदानिकं वरदानहेतुकं
चतुर्दश वर्षाणि वा सम्प्रति पित्रा ऽहं नियुक्तः  ॥  २।१०७।७  ॥   

  

स इति । सः पित्राज्ञप्तः पितुः सत्यवादं स्थितः अप्रतिद्वन्द्वः
शीतोष्णादिबाधारहितो ऽहमिदं वनं प्राप्तः  ॥  २।१०७।८  ॥   

  

भवानीति । अभिषेचनात् अभिषेचनेन स्वकर्तृकराज्यपालनेन राजेन्द्रं पितरं
सत्यवादिनं कर्तुं भवान् क्षिप्रं शीघ्रमेवार्हति  ॥  २।१०७।९  ॥   

  

ऋणादिति । हे भरत मत्कृते मन्नियोगे सति राजानं पितरं
ऋणान्मातृसम्बन्ध्यावश्यदेयात् मोचय अत एव मातरमभिनन्दय पितरं त्राहि
सत्यप्रतिज्ञत्वपालनया रक्ष च । त्राहीत्यत्रात्मनेपदाभावः
सञ्ज्ञापूर्वकविधेरनित्यत्वात्, व्याख्यानान्तरं च
चक्रिँस्त्रायस्वेत्यत्रत्यमनोरमाद्युक्तदिशा ऽवगन्तव्यम्  ॥  २।१०७।१०  ॥   

  

पितृवचनपालनस्यावश्यकत्वे शिष्टाचारं प्रमाणयन्नाह-- श्रूयत इत्यादिभिः ।
गयेषु गयाभिधतीर्थप्रदेशेषु यजमानेन यागं कुर्वता गयेन तदभिधराजेन
पितृ़न्प्रति गीता कथिता श्रुतिः प्रमाणिकात्वेन वेदसदृशवचनविशेषः श्रूयते
 ॥  २।१०७।११  ॥   

  

ननु का सा श्रुतिरित्यत आह-- पुन्नाम्न इति । यस्माद्धेतोः
पुन्नाम्नस्तदभिधात् नरकात् पितरं यः सुतस्त्रायते तस्माद्धेतोः स पुत्र
इति प्रोक्तः सञ्ज्ञां प्राप्तः अत एव पितृ़न् सर्वतः पाति रक्षति  ॥ 
२।१०७।१२  ॥   

  

एष्टव्या इति । गुणवन्तः सौशील्यादिगुणविशिष्टाः बहुश्रुताः
अनेकशास्त्रसम्पन्नाः बहवः पुत्राः एष्टव्या अभिकाङ्क्षणीयाः ।
तत्प्रयोजनमाह-- समवेतानां प्राप्तानां तेषां पुत्राणां मध्ये
कश्चित्पुत्रो गयां व्रजेत्  ॥  २।१०७।१३  ॥   

  

एवमिति । हे रघुनन्दन यतः सर्वे राजर्षय एवं प्रतीताः विश्वासं
प्राप्तास्तस्माद्धेतोः पितरं नरकात् जनापवादशब्दात् त्राहि  ॥  २।१०७।१४
 ॥   

  

रक्षणप्रकारमाह-- अयोध्यामिति । अयोध्यां गच्छ प्रकृतीः प्रजा उपरञ्जय
पालयेत्यर्थः  ॥  २।१०७।१५  ॥   

  

प्रवेक्ष्य इति । अहमपि अविलम्बयन् सन् दण्डकारण्यं प्रवेक्ष्ये  ॥ 
२।१०७।१६  ॥   

  

तदेव भङ्ग्यन्तरेणाह-- त्वमिति द्वाभ्याम् । हे भरत त्वं नराणां राजा भव
राजराट् राजराजो ऽप्यहं मृगाणां राजा भवामीति शेषः, अतः सम्प्रहृष्टस्त्वं
पुरवरमयोध्यां गच्छ अहमपि दण्डकान् प्रवेक्ष्ये  ॥  २।१०७।१७  ॥   

  

छायामिति । हे भरत दिनकरभाः सूर्यतेजांसि प्रबाधमानं पराभावयमानं वर्षत्रं
छत्रं ते मूर्ध्नि शीतां छायां करोतु, एतेषां काननद्रुमाणां तां
शीतामतिशयनीं निबिडां छायामहमपि श्रयिष्ये  ॥  २।१०७।१८  ॥   

  

शत्रुघ्न इति । अतुलमतिः शत्रुघ्नस्ते तव सहायो ऽस्तु, विदितः प्रसिद्धः
सौमित्रिः मम प्रधानमित्रमस्तु, अतः हे भरत चत्वारस्तनयवराः पुत्रोत्तमाः
वयं नरेन्द्रं पितरं सत्यस्थं सत्यप्रतिज्ञत्वं चराम प्रापयाम अतः मा विषीद
 ॥  २।१०७।१९  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
सप्तोत्तरशततमः सर्गः  ॥  २।१०७  ॥   

  

  


