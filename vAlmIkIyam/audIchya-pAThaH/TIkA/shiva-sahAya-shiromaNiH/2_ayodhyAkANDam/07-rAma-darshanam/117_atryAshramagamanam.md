+++
title = "११७ अत्र्याश्रमगमनम्"
title_english = "117 Rama decides to leave Chitrakuta Mountain"

+++


ऋषिगमनानन्तरकालिकं रामवृत्तान्तमाह-- राघव इत्यादिभिः । सर्वेषु ऋषिषु
अपयातेषु सत्सु चिन्तयन् राघवः बहुभिः कारणैः तत्र वासं न अरोचयत्  ॥ 
२।११७।१  ॥   

  

कारणान्येवाह-- इहेति । इह अस्मिन् स्थाने मे ये भरतादयो दृष्टाः तान्
नित्यमनुशोचतो मे सा तद्विषया स्मृतिः अन्वेति निरन्तरं प्राप्नोति  ॥ 
२।११७।२  ॥   

  

स्कन्धेति । महात्मनस्तस्य भरतस्य स्कन्धावारनिवेशेन स्कन्धावारः
सेनासमूहस्तस्य निवेशेन निवासेन हेतुना हयहस्तिकरीषैः भृशमत्यन्तम् उपमर्दः
भूमेरशुद्धिरित्यर्थः कृतः  ॥  २।११७।३  ॥   

  

तस्मादिति । तस्माद्धेतोः अन्यत्र गच्छामि इति सञ्चिन्त्य वैदेह्या
लक्ष्मणेन च सङ्गतः स रामः प्रातिष्ठत प्रस्थानमकरोत्  ॥  २।११७।४  ॥   

  

स इति । स कृतप्रस्थानो रामः अत्रेः आश्रममासाद्य तमत्रिं ववन्दे, भगवान्
अत्रिरपि तं रामं पुत्रवत् पुत्रमिव प्रत्यपद्यत प्राप्नोत्  ॥  २।११७।५
 ॥   

  

स्वयमिति । अस्य रामस्य आतिथ्यं सुसत्कृतं यथा स्यात्तथा आदिश्य सम्पाद्य
सौमित्रिं सीतां च समसान्त्वयत् वचनैरतोषयत्  ॥  २।११७।६  ॥   

  

पत्नीमिति । तमत्रिसमीपमनुप्राप्तामत एव आमन्त्र्य सम्बोध्य सत्कृतामत्रिणा
प्राप्तसत्कारां महाभागामतिशयभाग्यवतीं तापसीं परमात्मविचारनिरतामत एव
धर्मचारिणीं विहितकर्माचरणशीलां वृद्धामनसूयां पत्नीं सर्वभूतहिते रतः
धर्मज्ञः अत्रिः सान्त्वयामास सान्त्वनवचनैः सन्तोषयामासेत्यर्थः, वैदेहीं
प्रतिगृह्णीष्व आलिङ्गनं कुरु इत्यब्रवीच्च । श्लोकद्वयमेकान्वयि  ॥ 
२।११७।७,८  ॥   

  

रामायेति । अथ तापसीं धर्मचारिणीं तामनसूयां रामाय आचचक्षे तत्प्रभावं
कथयामासेत्यर्थः । कथनप्रकारमाह-- निरन्तरं दशवर्षाणि अनावृष्ट्या
वृष्ट्यभावेन लोके दग्धे सति यया मूलफले सृष्टे मुनिकर्तृकभोजनार्थं
स्वतपोबलेन उत्पादयामास, जाह्नवी जह्नुप्रादृर्भूता गङ्गा प्रवर्तिता
मुनीनां स्नानपानार्थं स्वसमीपं प्रापिता, यया च दशवर्षसहस्राणि
महत्तपस्तप्तमत एव अनसूयाव्रतैः प्रत्यूहाः ऋषीणां तपोविप्राः निबर्हिताः
दूरीकृताः, यया च देवकार्यनिमित्तं देवकार्यार्थं दशरात्रं रात्रिः एकनिशा
कृता, सा उग्रेण तपसा युक्ता नियमैश्चालङ्कृता इयं तव माता इव पूजनीयेति
शेषः । तथा च पौराणिकी गाथा-- काचित् ऋषिपत्नी अनसूयासखी दशाहाभ्यन्तरे
प्रातर्विधवा भवेति माण्डव्यऋषिणा शप्ता ततः प्रातरेव मा भूदिति तत्सख्या
प्रतिशापे उक्ते प्रातःकालमनुपलभ्य व्याकुलैः देवैः प्रार्थितया ऽनसूयया
दशरात्रावधिकालमेकरात्रित्वेन प्रकल्प्य स्वसख्या वैधव्यं परिहृत्य
देवकार्यं चकारेति । श्लोकचतुष्टयमेकान्वयि  ॥  २।११७।९१२  ॥   

  

तामिति । तां वर्णितप्रभावामत एव सर्वभूतानां नमस्कार्यां वृद्धां सदा
नित्यमक्रोधनां तपस्विनीमिमामनसूयां वैदेही अभिगच्छतु पादवन्दनार्थं
प्राप्नोतु  ॥  २।११७।१३  ॥   

  

एवमिति । एवं ब्रुवाणम् ऋषिं तथेत्युक्त्वा राघवः सीतामवलोक्य इदमब्रवीत्
 ॥  २।११७।१४  ॥   

  

तद्वचनाकारमाह-- राजेति । हे राजपुत्रि यतः अस्य मुनेरेतं समीरितमस्माभिः
श्रुतमतः आत्मनः श्रेयो ऽर्थं तपस्विनीं शीघ्रमभिगच्छ  ॥  २।११७।१५  ॥   

  

तदेव भङ्ग्यन्तरेणाह-- अनसूयेति । कर्मभिः अन्याशक्यक्रियाभिः अनसूयेति या
लोके ख्यातिमागता तामभिगम्यामभिगन्तुं योग्यां शीघ्रमभिगच्छ  ॥  २।११७।१६
 ॥   

  

सीतेति । राघवस्य तद्वचः सीता श्रुत्वैव शिथिलां शिथिलशरीरां वलितां
वलीभूतचर्मविशिष्टां प्रवाते अतिवाते कदलीमिव
वेपमानाङ्गीमत्रिपत्नीमनसूयामभिचक्राम । श्लोकद्वयमेकान्वयि  ॥  २।११७।१७,१८
 ॥   

  

तामिति । तामनसूयामव्यग्रा सीता अभ्यवादयत् स्वं नाम च समुदाहरत्  

प्रणामविधित्वेनोच्चारयामास  ॥  २।११७।१९  ॥   

  

अभिवाद्येति । तापसीं तामनसूयामभिवाद्य प्रणम्य बद्धाञ्जलिपुटा वैदेही
अनामयं कुशलं पर्यपृच्छत्  ॥  २।११७।२०  ॥   

  

तत इति । धर्मचारिणीं महाभागां सीतां दृष्ट्वा त्वं धर्ममवेक्षसे विचारयसि
दिष्ट्या भाग्यमेतत् इति सान्त्वयन्ती अनसूया अब्रवीत्  ॥  २।११७।२१  ॥   

  

तद्वचनाकारमाह-- त्यक्त्वेति । हे सीते ज्ञातिजनं मानवृद्धिं च त्यक्त्वा
वने अवरुद्धं नियुक्तं रामं यत् त्वमनुगच्छसि दिष्ट्या भाग्यमेतत्  ॥ 
२।११७।२२  ॥   

  

तत्र हेतुमाह-- नगरस्थ इति । यासां स्त्रीणां भर्ता प्रियः तासामेव महोदयाः
महान् उदयो येषां ते लोकाः भवन्तीति शेषः  ॥  २।११७।२३  ॥   

  

दुःशील इति । दुःशीलत्वाद्यन्यमगुणविशिष्टो ऽपि पतिः आर्यस्वभावानां
सात्त्विकप्रकृतीनां स्त्रीणां परमं दैवतम्  ॥  २।११७।२४  ॥   

  

नेति । अतः पत्युः विशिष्टमधिकं बान्धवं विमृशन्ती विचारयन्ती अहं न
पश्यामि । तत्र हेतुः अव्ययम् अविनाशि तपःकृतं तपसा सम्पादितं फलमिव
सर्वत्र सर्वावस्थासु योग्यं सुखदाने उचितं पतिमवेहीति शेषः । एतेन
पतिसेवैव गुणस्तत्त्यागो दोष इति सूचितम्  ॥  २।११७।२५  ॥   

  

न त्विति । कामवक्तव्यहृदयाः कामः वक्तव्यो यस्मिन् तत् हृदयं यासां ताः ।
किञ्च कामस्य वक्तव्यमधीनं हृदयं यासां ताः । "गर्ह्याहीनौ तु वक्तव्यौ"
इत्यमरः । अत एव भर्तृनाथाः भर्तृणामपि नियामिकाः याः असत्स्त्रियः चरन्ति
ताः एवं गुणदोषं नैवावगच्छन्ति जानन्ति  ॥  २।११७।२६  ॥   

  

प्राप्नुवन्तीति । अकार्यस्य परमार्थविरोधिनः कामस्य वशमापन्नाः प्राप्ता
अत एव तद्विधाः स्वपतिपारतन्त्र्यरहिताः याः स्त्रियस्ताः धर्मभ्रंशमयशश्च
प्राप्नुवन्ति  ॥  २।११७।२७  ॥   

  

त्वद्विधा इति । दृष्टाः ज्ञाता लोकपरावराः उत्तममध्यमधर्मा याभिस्ताः अत
एव गुणैर्युक्ताः पत्यनुकूलवर्तनरूपगुणविशिष्टाः त्वद्विधाः त्वत्सदृशाः
स्त्रियः यथा पुण्यकृतः पुरुषास्तथा स्वर्गे चरिष्यन्ति चरन्ति  ॥  २।११७।२८
 ॥   

  

तदिति । पतिः प्रधानो यस्याः सा समयानुवर्तिनी यथाकालमनुवर्तनशीला एतं
प्रतिसेवारूपधर्ममनुव्रता स्वीकारकर्त्री त्वं स्वभर्तुः सहधर्मचारिणी भव
ततस्तस्मात् यशो धर्मं च समाप्स्यसि प्राप्स्यसि  ॥  २।११७।२९  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
सप्तदशाधिकशततमः सर्गः  ॥  २।११७  ॥   

  

  


