+++
title = "०८१ राजसभागमनम्"
title_english = "081 Bharata with Shatrughna enters the assembly"

+++


भरतवृत्तान्तं बोधयितुमाह-- तत इत्यादित्रिभिः । नान्दीमुखीं नान्द्याः
रामागमनविषयकोद्योगजनितानन्दस्य मुखं प्रारम्भो यस्यां तां रात्रिं
ज्ञात्वेति शेषः, वाग्विशेषज्ञाः सूतमागधाः मङ्गलसंस्तवैः मङ्गलप्रतिपादकैः
स्तवैस्तुष्टुवुः । नान्दीमुखीं ज्ञात्वेत्यनेन
रामनिर्गमानन्तरमेतद्रात्रेः पूर्वं सूतादिभिर्न स्तुतमिति ध्वनितम् ।
"नन्दिरानन्दने द्यूते" इति विश्वः । अत्र दीर्घः स्वार्थिकाणन्तात् ङीपि
बोध्यः । किञ्च नन्दो नन्दत्वमेव नान्दः सो ऽस्त्यस्येति नान्दी तस्य इयः
व्याप्तेर्मुखमारम्भो यस्यां तामित्यर्थः  ॥  २।८१।१  ॥   

  

सुवर्णेति । सुवर्णकोणेन स्वर्णनिर्मितवादनदण्डेन अभिहतस्ताडितः
यामदुन्दुभिः यामः याममात्रावशिष्टरात्रिसूचकः, किञ्च यामः
स्नानादिप्रवृत्तिरूपः संयमहेतुः दुन्दुभिः प्रणदत् प्राणदत् ।
आगमशास्त्रस्यानित्यत्वादडभावः । शतशः शङ्खास्तु वाद्यान् वादनयोग्यान्
उच्चावचस्वरान् उच्चावचस्वरहेतून् शङ्खान् दध्मुः । नरा इति शेषः ।
"यामस्तु पुंसि प्रहरे संयमे ऽपि प्रकीर्तितः" इति मेदिनी  ॥  २।८१।२  ॥   

  

स इति । दिवमापूरयन्निव स तूर्यघोषः शोकसन्तप्तं भरतं भूयः शोकैः
अरन्धयदपीडयत्  ॥  २।८१।३  ॥   

  

तत इति । ततः तच्छब्दश्रवणानन्तरं प्रबुद्धो भरतः अहं राजा न इत्युक्त्या
तं घोषं संनिवर्त्य शत्रुघ्नमब्रवीत्  ॥  २।८१।४  ॥   

  

तद्वचनाकारमाह-- पश्येत्यादिभिः । हे शत्रुघ्न कैकेय्याः सम्बन्धिनः लोकस्य
जनस्य मन्थराया इत्यर्थः । महदपकृतमपकारं त्वं पश्य जानीहि येन अपकारेण मयि
दुःखानि विसृज्य संस्थाप्य राजा गतः साकेतमिति शेषः, एतेन कैकेय्याः नापराध
इति सूचितम् । तेन तत्स्वभावस्य अतिसरलत्वं व्यञ्जितम्  ॥  २।८१।५  ॥   

  

तस्येति । धर्मराजस्य तस्य पितुः एषा राजश्रीः अकर्णिका कर्णधाररहिता नौरिव
परिभ्रमति स्वनिर्वाहकं न प्राप्नोतीत्यर्थः । "अकण्टका" इति पाठः । कण्टको
नाविकः तद्रहिता इत्यर्थ इति कतक इति भट्टाः । भट्टसम्मतस्तु "अकर्णिका"
इति  ॥  २।८१।६  ॥   

  

य इति । यः नो ऽस्माकं सुमहानतिशयिनो नाथः स राघवः अनया दासीभ्रान्तया
मात्रा धर्मं पितृप्रतिज्ञाविषयीभूताभिषेकमुत्सृज्य त्याजयित्वा वने
प्रव्राजितः प्रेषितः  ॥  २।८१।७  ॥   

  

इतीति । एवं विलपन्तं भरतं वीक्ष्य सर्वाः योषितो रुरुदुः  ॥  २।८१।८  ॥   

  

तथेति । तस्मिन् भरते विलपति सति राजधर्मवित् वशिष्ठः इक्ष्वाकुनाथस्य सभां
प्रविवेश  ॥  २।८१।९  ॥   

  

तदेव भङ्ग्यन्तरेणाह-- शातेति । शातकुम्भमयीं सुवर्णप्रचुरां मणिभिः
रत्नैश्च समाकुलां व्याप्तां सुधर्मामिव प्रतीयमानां सभां सगणः
शिष्यसर्वसहितः धर्मात्मा वशिष्ठः प्रत्यपद्यत  ॥  २।८१।१०  ॥   

  

स इति । स्वस्त्यास्तरणेन स्वस्तिकसदृशमण्डलाकारास्तरणविशेषेण विशिष्टं
काञ्चनमयं स्वर्णनिर्मितं पीठं सर्ववेदज्ञो वशिष्ठः अध्यास्त दूतान्
अनुशशास च  ॥  २।८१।११  ॥   

  

अनुशासनाकारमाह-- ब्राह्मणानिति द्वाभ्यायाम् । अव्यग्राः सावधानाः यूयं
ब्राह्मणादीन् सराजपुत्रं इतरराजकुमारसहितं शत्रुघ्नादिकं च क्षिप्रमानयत
नो ऽस्माकमात्ययिकं विलम्बानर्हं कृत्यमस्ति । गणवल्लभाः सेनाधीशाः
युधाजिन्नामा कश्चित् सखा भरतमातुलस्य तु तत्रासत्त्वात् ।
श्लोकद्वयमेकान्वयि  ॥  २।८१।१२,१३ ॥   

  

तत इति । ततो वशिष्ठाज्ञापनानन्तरं रथादिभिरुपगच्छतां जनानां हलहलाशब्दः
समुपपद्यत समुपापद्यत, हलहलेति प्रभूतशब्दानुकरणम्  ॥  २।८१।१४  ॥   

  

तत इति । ततः गुर्वाज्ञाश्रवणानन्तरमायान्तं भरतं शतक्रतुमिन्द्रममरा इव
दशरथं यथा तथा प्रकृतयः प्रजाः प्रत्यनन्दन्  ॥  २।८१।१५  ॥   

  

ह्रद इति । तिमिनागसंवृतः तिमिभिः शतयोजनविस्तीर्णमत्स्यैः नागैर्जलगजैश्च
संवृतः मणिशङ्खशर्करः मणिभिर्मुक्तादिभिर्युक्ताः शङ्खशर्करा यस्मिन् सः ।
तत्र शर्कराः सुवर्णखनिमृत्तिका इति भट्टाः । स्तिमितजलः ह्रदः समुद्रदहर
इव दशरथसुतेन शोभिता सा सभा पुरा पूर्वं सदशरथा दशरथसहितेव बभूव  ॥  २।८१।१६
 ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
एकाशीतितमः सर्ग  ॥  २।८१  ॥   

  

  


