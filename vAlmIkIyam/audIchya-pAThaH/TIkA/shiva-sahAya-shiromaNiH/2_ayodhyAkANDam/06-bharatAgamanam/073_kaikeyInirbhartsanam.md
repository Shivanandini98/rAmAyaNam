+++
title = "०७३ कैकेयीनिर्भर्त्सनम्"
title_english = "073 Bharata reproaches Kaikeyi in many ways"

+++


मातृवचनश्रवणानन्तरकालिकं भरतवृत्तान्तमाह-- श्रुत्वेति । पितुः वृत्तं
वृत्तान्तं विवासितौ च भ्रातरौ श्रुत्वा दुःखसन्तप्तः स भरत इदमब्रवीत्  ॥ 
२।७३।१  ॥   

  

वचनाकारमाह-- किमिति । पित्रा विहीनस्य अथ पितृसमेन भ्रात्रा विहीनस्य अत
एव शोचतः अत एव हतस्य निहतप्रायस्य मम राज्येन किं कार्यं न किमपीत्यर्थः
 ॥  २।७३।२  ॥   

  

भवत्या अनुष्ठितं नोचितमिति बोधयन्नाह-- दुःखे इति । दुःखे
पितृलोकान्तरगमनश्रवणजनितखेदे यद्दुःखं रामवियोगश्रवणजनितं खेदमकारोः
तद्व्रणे क्षारं लवणादीव अददाः । अर्धं पृथक् । राजानमिति । राजानं
प्रेतभावस्थं लोकान्तरगमनकर्तृत्वेन मृतसदृशं रामं तापसं च कृत्वा कुलस्य
अयोध्याजनसमूहस्य अभावाय रामवियोगदुःखहेतुकानवस्थित्यै त्वं कालरात्रिः
उपागता प्राप्ता अत एव अङ्गारं प्रकाशब्रह्मरूपरामाङ्गतेजः उपगूह्य
तद्द्वारा साकेतं गत्वेत्यर्थः, मे पिता न अवबुद्धवान्न
किञ्चिदाज्ञापितवानित्यर्थः । सार्धश्लोक एकान्वयी । स्मो हेतौ  ॥  २।७३।३,४
 ॥   

  

मृत्युमिति । कुलपांसिनि कुलपस्य कुलधर्मरक्षणस्य
ज्येष्ठपुत्राभिषेकस्येत्यर्थः, अंसो निवर्तनमस्त्यस्याः तत्सम्बोधनं
पापदर्शिनि राक्षसदोषदर्शनशीले त्वया राजा मृत्युं लोकान्तरगमनकर्तृत्वेन
मृत्युसदृशमापादितः प्रापितः अत एव अस्मिन्कुले अयोध्याजनसमूहे
मोहात्कर्तव्यविषयकाविवेकात्सुखं परिहृतं दूरीकृतम्  ॥  २।७३।५  ॥   

  

त्वामिति । सत्यसन्धो महायशाः वृद्धः ज्ञानवयोभ्यामधिको मे पिता त्वां
प्राप्य अद्य अस्मिन्समये दुःखाभिसन्तप्तः रामवियोगजनितदुःखाक्रान्तो
ऽभवदिति शेषः  ॥  २।७३।६  ॥   

  

विनाशित इति । धर्मवत्सलो मे पिता कस्माद्विनाशितः
लोकान्तरप्रेषणत्वेनादर्शनं प्रापितः । ननु पुत्रवियोगात्स्वयमेवादर्शनं गत
इत्यत आह-- रामः प्रव्राजितः अयोध्यायाः निर्गमितः सन् वनं कसमद्गतः
प्राप्तः तं हेतुं वदेत्यर्थः  ॥  २।७३।७  ॥   

  

इदानीं कौशल्यादेरतीव दुःखमिति बोधयन्नाह-- कौशल्येति । मम जननीं त्वां
प्राप्य यदि जीवितां तर्हि दुष्करं ताभ्यां कृतमिति शेषः  ॥  २।७३।८  ॥   

  

तत्तदपराधहेतुका त्वत्कृतिर्न सम्भवतीत्याह-- नन्विति । गुरुवृत्तिज्ञः
पित्रादिसेवारीतिज्ञाता धर्मात्मा आर्यो रामः यथा ऽनुत्तमां वृत्तिं मातरि
कौशल्यायां वर्तते वर्तयति तथा त्वयि वर्तते वर्तयति  ॥  २।७३।९  ॥   

  

तथेति । दीर्घदर्शिनी दीर्घं सार्वकालिककुलधर्मं पश्यति जानाति तच्छीला मे
माता कौशल्या धर्मं समास्थाय आश्रित्य भगिन्यामिव त्वयि वर्तते । एतेन
द्वयोरपराधसम्भावना नास्तीति सूचितम्  ॥  २।७३।१०  ॥   

  

तस्या इति । पापे राक्षसार्थं वनवासाय तस्याः कौशल्यायः पुत्रं प्रस्थाप्य
कथं न शोचसि  ॥  २।७३।११  ॥   

  

तदेव भङ्ग्यन्तरेणाह-- अपापेति । पापं स्वाश्रितजनापराधं पश्यति
तच्छीलस्तद्भिन्नस्तं स्वाश्रितापराधविषयकज्ञानाभाववन्तमित्यर्थः, यशस्विनं
रामं प्रव्राज्य किंनु किञ्चित्कारणं पश्यसि जानासि  ॥  २।७३।१२  ॥   

  

लुब्धाया इति । यथा येन प्रकारेणाहं राघवं सेवे इति शेषः । तथा लुब्धायाः
रामप्रीतिविषयकलोभविशिष्टायास्ते तव विदितः ज्ञातो ऽस्ति अतः राज्यार्थं
मद्राज्यनिमित्तं त्वया अनर्थो न नीतः प्रापितः इत्यहं मन्ये निश्चिनोमि ।
एतेन प्रव्राजनकारणं न विज्ञायते इति ध्वनितम्  ॥  २।७३।१३  ॥   

  

ननु राज्यस्य स्वतः प्राप्तत्वात्स्वीक्रियतां तदित्यत आह-- अहमिति ।
रामलक्ष्मणावपश्यन् केन शक्तिप्रभावेण किंनिष्ठशक्तिसत्तया रक्षितुमुत्सहे
एतेन तावेव मच्छक्तिरिति सूचितम्  ॥  २।७३।१४  ॥   

  

इदानीं न केवलं ममैव शक्तिः सः किन्तु मत्पितुरपीति बोधयन्नाह-- तमिति । तं
रामं नित्यं सर्वकालमुपाश्रितः सेवमानो महाराजो ऽभूत्तत्र दृष्टान्तः मेरुः
सुमेरुः मेरुवनं स्ववृत्तिवृक्षसमूहमिव  ॥  २।७३।१५  ॥   

  

स इति । इमं भारं राज्यभारं महाधुर्यसमुद्यतं
महाधुर्याद्बलीवर्दात्समुद्यतमुत्तारितं धुरं भारं दम्यः अल्पवत्स इव सः
रामलक्ष्मणाभ्यां रहितो ऽहं केन ओजसा बलेन सहेयं महाधुर्यसमुद्यतमिति ।
सामान्ये नपुंसकम् । "वहेयम्" इति भूषणपाठः । "दम्यवत्सतरौ समौ" इत्यमरः  ॥ 
२।७३।१६  ॥   

  

अथवेति । योगैः स्वव्यापारैः बुद्धिबलेन प्रयत्नेन वा शक्तिः
राक्षसविनाशनसामर्थ्यं यदि भवेत्तदा पुत्रगर्धिनीं
पुत्रविषयकोत्कटेच्छावतीं सकामां राक्षसविनाशविषयकेच्छावतीं त्वां न
करिष्यामि तत्कामापूर्त्या पीडयिष्यामि रामगमनात्पूर्वमेव
राक्षसान्निहनिष्यामीत्यर्थः । हिंसार्थककृधातोर्लृट्
तदुपात्तभविष्यत्त्वस्याविवक्षा  ॥  २।७३।१७  ॥   

  

रामप्रीतिविषयीभूतमेव मम प्रीतिविषयीभूतमिति बोधयन्नाह-- नेति । सदा नित्यं
त्वयि रामस्य मातृवदवेक्षा दृष्टिर्न स्यात्तर्हि पापनिश्चयां पापेषु
पापविशिष्टासुरविनाशेषु निश्चयो यस्याः सा तां
राक्षसनिरासहेतुकरामप्रव्राजनकर्त्रीमित्यर्थः । त्वां त्यक्तुं विकाङ्क्षा
काङ्क्षाभावः मे न जायेत त्यजेयमेवेत्यर्थः  ॥  २।७३।१८  ॥   

  

उत्पन्नेति । पापदर्शिनि पापाचरणशीले अत एव साधुचरितत्रात्समीचीनाचरणात्
विभ्रष्टे राक्षसे निमित्तभूते इयमकालिका अत एव नः पूर्वेषां दशरथादीनां
विगर्हिता तव बुद्धिः प्रव्राजनविषयकनिश्चयः कथमुत्पन्ना  ॥  २।७३।१९  ॥   

  

ननु राज्ययोग्यस्य तवेह विद्यमानत्वात्तद्गमने ऽपि का क्षतिरित्यत आह--
अस्मिन्निति । अस्मिन्नस्मदीये कुले सर्वेषां मध्ये ज्येष्ठो राज्ये
ऽभिषिच्यते अपरे कनिष्ठभ्रातरः समाहिता एकाग्रचित्ताः सन्तः तस्मिन्
ज्येष्ठे प्रवर्तन्ते अनुवर्तन्ते । तथा च मनुः "ज्येष्ठ एव तु
गृह्णीयात्पित्र्यं धनमशेषतः । शेषास्तमनुजीवेयुर्यथैव पितरं तथा" इति  ॥ 
२।७३।२०  ॥   

  

नेति । नृशंसे घातुके राक्षसे तद्विषयं राजधर्ममेव अवेक्षसे दुष्टवधः
कर्तव्य इत्येव जानासीत्यर्थः । राजवृत्तस्य राजवृत्तान्तस्य शाश्वतीं
सार्वकालिकीं गतिं रीतिं नैव विजानासि इति अहं न मन्ये सर्वं विजानासीति
मन्ये इत्यर्थः । एतेन जानत्यैव त्वया विपरीतं कृतमिति ध्वनितम्  ॥  २।७३।२१
 ॥   

  

विपरीतत्वमेव प्रकटयितुमाह-- सततमिति । राजपुत्रेषु मध्ये ज्येष्ठो राजा
राजत्वेन अभिषिच्यते एतन्मतं राज्ञां सर्वराजानां समं तुल्यं सततं
सार्वकालिकं च इक्ष्वाकूणां तु एतन्मतं विशेषतः विशेषेण  ॥  २।७३।२२  ॥   

  

तेषामिति । धर्मैकरक्षाणा धर्मैकेण मुख्यधर्मेण रक्षा रक्षणं येषां तेषां
किञ्च धर्मैकं मुख्यधर्मं सदाचारं रक्षन्ति तेषामत एव कुलचारित्रेण
कुलोचिताचरणेन शोभिनां चारित्रशौण्डीर्यं चारित्रेण प्रवृद्धं कुलं त्वां
प्राप्य विनिवर्तितम् । तव विपरीताचरणेन परिणतम्  ॥  २।७३।२३  ॥   

  

इदं तवाचरणं मातृवंशाचरणस्यापि विरोधीति बोधयन्नाह-- तवेति । शोभनो महाभागः
अत्यैश्वर्यं यस्मिँस्तस्मिन् जनेन्द्रकुलपूर्वके जनेन्द्रः
केकयराजविशिष्टः, स एव कुलं कुलाचारः पूर्वं मुख्यमित्यर्थः । तस्मिन्वंशे
प्रसूतायास्तव गर्हितः सज्जनैर्निन्दितः अयं बुद्धिमोहस्तु कथं सम्भूतः अपि
अनन्वितमेतत् । प्रसूताया इति सप्तमीमहिम्ना लब्धं "सुमहाभागा जनेन्द्राः
कुलपूर्वगाः" इति भूषणपाठः  ॥  २।७३।२४  ॥   

  

नत्विति । यया त्वया जीवितान्तकरं पितृपालनविध्वंसजनितं मम व्यसनं
दुःखमारब्धं तस्यास्तव पापनिश्चये राक्षसे तद्विषयकं काममिच्छां न
करिष्यामि निवर्तयिष्यामि विक्षेपार्थककृ़धातोर्लृट्  ॥  २।७३।२५  ॥   

  

ननु तर्हि किमर्थं बहु वदसीत्यत आह-- एष इति । इदानीं तु तव अप्रियार्थं
त्वद्विषयकसर्वाप्रीतिनिवृत्त्यर्थमनघं स्वाश्रितजनाघनिवर्तकमत एव
स्वजनप्रियं भ्रातरं रामं वनान्निवर्तयिष्यामि । एतेन त्वदीप्सितराक्षसवधः
कालान्तरे भवितेति सूचितम्  ॥  २।७३।२६  ॥   

  

निवर्तयित्वेति । रामं निवर्तयित्वा निवर्त्य तस्य रामस्य दासभूतः नित्यं
दासत्वं प्राप्तः सुस्थितेनान्तरात्मना मनसा भविष्यामि स्थास्यामि  ॥ 
२।७३।२७  ॥   

  

इतीति । अप्रियेतरैः अप्रियसदृशैः वाक्यगणैः तां मातरं तुदन्निव इति वचनं
भरत उक्त्वा शोकार्दितः सन् मन्दरकन्दरस्थः सिंह इव भूयो ऽधिकं ननाद
"पर्वतगह्वरस्थः" इति भूषणपाठः  ॥  २।७३।२८  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
त्रिसप्ततितमः सर्गः  ॥  २।७३  ॥   

  

  


