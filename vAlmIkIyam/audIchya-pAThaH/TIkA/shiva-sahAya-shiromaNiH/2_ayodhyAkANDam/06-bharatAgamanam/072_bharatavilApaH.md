+++
title = "०७२ भरतविलापः"
title_english = "072 Kaikeyi informs Bharata about the death of Dasaratha"

+++


वेश्मप्रवेशानन्तरकालिकं वृत्तमाह-- अपश्यन्नित्यादिभिः । ततः
पितृवेश्मप्रवेशानन्तरं तत्र आलये वेश्मनि पितरमपश्यन्मातरं द्रष्टुं जगाम
 ॥  २।७२।१  ॥   

  

अन्विति । प्रोषितमनुप्राप्तं दृष्ट्वा सौवर्णमासनं त्यक्त्वा उत्पपात
उत्तस्थौ  ॥  २।७२।२  ॥   

  

स इति । श्रीविवर्जितं शोभाहीनं स्वगृहं प्रेक्ष्य प्रविश्य च जनन्याः चरणौ
जग्राह ग्रहणपूर्वकं ववन्दे  ॥  २।७२।३  ॥   

  

तमिति । आरोप्य संस्थाप्य प्रष्टुं समुपचक्रमे  ॥  २।७२।४  ॥   

  

प्रश्नाकारमाह-- अद्येत्यादिद्वाभ्याम् । आर्यकस्य स्वमातामहस्य वेश्मनो
गृहाच्च्युतस्य चलितस्य तव कतिचित्कति रात्र्यो व्यतीता इति शेषः, रथेन
शीघ्रमापतत आगच्दतस्तव अध्वश्रमो नापि अपिः प्रश्ने  ॥  २।७२।५  ॥   

  

आर्यक इति । ते आर्यको मातामहः युधाजित् युधाजिन्नामा मातुलश्च सुकुशली
प्रवासादागतस्य तव सुखम् । चः प्रश्ने हे पुत्र सर्वं मे पृष्टं
वक्तुमर्हसि  ॥  २।७२।६  ॥   

  

एवमिति । कैकेय्या एवं प्रियं यथा स्यात्तथा पृष्टः पार्थिवनन्दनो भरतः
मात्रे सर्वमाचष्टे  ॥  २।७२।७  ॥   

  

तद्वचनमेवाह-- अद्येति । आर्यकवेश्मनः मातामहगृहाच्च्युतस्य चलितस्य मे
अद्य सप्तमी सप्तम्याः ईः गमनं व्यतीतात्वमित्यर्थः, यस्याः सा अष्टमी
इत्यर्थः । अत एव सप्तरात्रोषितः पथीति पूर्वोक्तेन न विरोधः अम्बायास्तव
तातः युधाजिच्च कुशली आस्ते इति शेषः  ॥  २।७२।८  ॥   

  

यदिति । मे मह्यं यद्धनं रत्नं च राजा ददौ तेन तद्भारेण परिश्रान्तं
वाहनजातमिति शेषः । अभवत्ततस्तस्माद्धेतोरहं पूर्वमागतः  ॥  २।७२।९  ॥   

  

राजेति । राजवाक्यहरैः राजवचनग्रहणकर्तृभिः दूतैस्त्वर्यमाणः सन्निहागतः
प्राप्तो ऽहं यत्प्रष्टुमिच्छामि तदम्बा त्वं वक्तुमर्हसि  ॥  २।७२।१०  ॥   

  

प्रश्नाकारमाह-- शून्य इति । हेमभूषितः शयनीयः शयनयोग्यः अयं पर्यङ्कः
शून्यः प्रतिक्षणं स्थितिशीलराजरहितः कथमिति शेषः । इक्ष्वाकुजनः प्रहृष्टः
हर्षविशिष्टो न प्रतिभाति  ॥  २।७२।११  ॥   

  

राजेति । अम्बायास्तव निवेशने यः राजा भूयिष्ठमतिशयेन भवति प्राप्नोति तं
राजानं द्रष्टुमिच्छन्निहागतो ऽहं न पश्यामि  ॥  २।७२।१२  ॥   

  

पितुरिति । पितुः पादौ ग्रहीष्ये अतः अम्बासु ज्येष्ठा श्रेष्ठा तस्याः
कौशल्यायाः निवेशने गृहे यद्यस्ति तर्हि तं पितरं पृच्छतो ममाख्याहि कथय  ॥ 
२।७२।१३  ॥   

  

तमिति । राज्यलोभेन राज्यलोभविषयेन मोहितं मोहो यस्याः ।
नैकधेत्यादिवत्समासः । सा कैकेयी घोरं घोरत्वेन प्रतीयमानमत एवाप्रियं वचनं
प्रियवदजानन्तं तं भरतमुवाच । प्रियवदुवाचेत्यनेनास्याधिकः शोको मा भूदिति
हेतुः सूचितस्तेन भरते प्रीत्यतिशयः सूचितः  ॥  २।७२।१४  ॥   

  

वचनाकारमाह-- येति । सर्वभूतानां सर्वाणि भूतानि नियम्यत्वेन येषां ते
तेषां ब्रह्मनिष्णुमहेश्वराणां या गतिः प्राप्यं साकेतमित्यर्थः । तां गतिं
यायजूकः महायागशीलः सतां सज्जनानां गतिः प्राप्यः ते पिता गतः प्राप्तः
"इज्याशीलो यायजूकः" इति हलायुधः  ॥  २।७२।१५  ॥   

  

तदिति । तन्मात्रा कथितं वाक्यं श्रुत्वा धर्माभिजनवान् धर्मो धर्मशीलः यो
ऽभिजनो मित्रादिवर्गस्तद्वान् भरतः पितृशोकबलार्दितः सन् भूमौ पपात  ॥ 
२।७२।१६  ॥   

  

तदेव भङ्ग्यन्तरेणाह-- हेति । अहं हतो ऽस्मीति कृपणां कार्पण्यजनिकां दीनां
क्षीणां वाचमुदीरयन्सन्प्राह बाहू विक्षिप्य प्रक्षिप्य महाबाहुर्भरतो
निपपात  ॥  २।७२।१७  ॥   

  

तत इति । मरणदुःखितः मरणेन लोकान्तरगमनत्वेन मरणसदृशेन दुःखितः अत एव शोकेन
संवीतः संयुक्तः अत एव भ्रान्ताकुलितचेतनः भ्रान्तेन
कार्यविषयकाविवेकेनाकुलिता व्याप्ता चेतना यस्य स भरतः विललाप  ॥  २।७२।१८
 ॥   

  

विलापाकारमाह-- एतदित्यादिभिः । यदिदं शयनं तोयदात्यये शरत्काले रात्रौ
शशिना अमलं गगनमिव सुरुचिरं मनोहरं पुरा पूर्वं भाति अभात् तत्तेन धीमता
राज्ञा विहीनं इदं शयनं शशिना विहीनं व्योमाकाशमिव अप्शुष्कः आपः शुष्काः
यस्य सः सागर इव अद्य न विभाति । श्लोकद्वयमेकान्वयि । "शुष्काप" इति
पाठान्तरमिति भट्टाः  ॥  २।७२।१९,२०  ॥   

  

बाष्पमिति । बाष्पमश्रूणि कण्ठेन कण्ठदेशेन उत्सृज्य संत्यज्य श्रीमद्वदनं
मुखं वस्त्रेण प्रच्छाद्य आच्छाद्य परमपीडितः अतिदुःखी अत एव स्वार्तः स्वः
स्वकीयो मित्रादिवर्गः आर्तः पीडितो यस्य सः जयतां वरो भरतः बिललापेति शेषः
। "स्वात्मना परिपीडितः" इति पाठान्तरम्  ॥  २।७२।२१  ॥   

  

तमिति । चन्द्रार्कसदृशं चन्द्रार्कान्यतरसदृशत्वेन प्रतीयमानं
मातङ्गसङ्काशं गजसदृशदेहवत्त्वेन प्रतीयमानं सालस्य वृक्षविशेषस्य परशुना
निकृत्तं छिन्नमत एव भुवि पतितं स्कन्धं महाशाखामिव भुवि पतितं देवसङ्काशं
देवानामपि प्रकाशकमार्तं दुःखितमत एव शोकार्तं शोकव्याप्तं सुतं माता
समीक्ष्य उत्थापयित्वा उत्थाप्य च इदं वचनमब्रवीत् । श्लोकद्वयमेकान्वयि  ॥ 
२।७२।२२,२३  ॥   

  

उत्थापनाकारं बोधयन्नाह-- उत्तिष्ठेति । राजन् हे परमानुरागविशिष्ट
त्वमुत्तिष्ठोत्तिष्ठ आदरे वीप्सा किं किमर्थं शेषे हि यतः सदसि सम्मताः
पूज्याः त्वद्विधाः सन्तो नहि शोचन्ति  ॥  २।७२।२४  ॥   

  

दानेति । हे बुद्धिसम्पन्न शीलश्रुतितपोनुगाशीलं सत्स्वभावः श्रुतिः
सच्छास्त्रश्रवणं तपः तस्यातिविचारः मननं निदिध्यासनं चेत्यर्थः । तदनुगा
तदनुगामिनी अत एव दानयज्ञाधिकारा दानयज्ञे अधिकारो यस्याः सा ते बुद्धिः
मन्दिरे मण्डलरूपस्वगृहे अर्कस्य प्रभेव राजते इति शेषः । एतेन शोकं
त्यक्त्वा दानादिकं कर्तव्यमिति सूचितम् । तीर्थस्तु "मन्दरे" इति पाठं
मत्वा अत्युन्नतमन्दरपर्वते  

अर्कप्रभायाः चिरावस्थानादेवमुक्तिरिति व्याचख्याविति भट्टाः  ॥  २।७२।२५
 ॥   

  

स इति । चिरं कालं रुदित्वा परिविवृत्त्या राजसामग्रीनिरीक्षणार्थमितस्ततो
भ्रान्त्वा च बहुभिः शोकैरावृतः स भरतः जननीं प्रत्युवाच  ॥  २।७२।२६  ॥   

  

तत्प्रतिवचनमेवाह-- अभिषेक्ष्यतीति । राजा राममभिषेक्ष्यति अनन्तरं यज्ञमेव
यक्ष्यते करिष्यति इति कृतसङ्कल्पः कृतनिश्चयः अहं
यात्रामयोध्याकर्मकगमनमयाचिषम् दूतगमनात्पूर्वं मातामहमिति शेषः । एतेन
रामाभिषेककालो दशरथेनोक्तो भरतसंन्निधाविति व्यक्तम् । अत एव भरतस्य न मृषा
संसर्गित्वम् । एकस्तुशब्दो ऽनन्तरार्थकः द्वितीय एवार्थः  ॥  २।७२।२७  ॥   

  

तदिति । यो ऽहं पितरं न पश्यामि तस्य मम इत्यनेन प्रकारेण इदं
सङ्कल्पितमन्यथाभूतमत एव मनो व्यवदीर्णमतिदुःखितम्  ॥  २।७२।२८  ॥   

  

अम्बेति । अम्ब हे मातः राजा केन व्याधिना मानसिकव्यथाविशेषेण हेतुभूतेन
अत्यगात् साकेतमगच्छत् । मयि अनागते सति यैः पिता सत्कृतः सेवितः ते
रामादयो धन्याः  ॥  २।७२।२९  ॥   

  

नेति । मां प्राप्तमतो राजा न जानाति नूनं निश्चितमेतत् अन्यथा मां संनाम्य
मूर्ध्नि उपजिघ्रेत् । तुरन्यथार्थे  ॥  २।७२।३०  ॥   

  

क्वेति । यः रजसा ध्वस्तं व्याप्तं मा परिमार्जति सः अक्लिष्टकर्मणः
सरलस्वभावस्य तातस्य सुखस्पर्शः पाणिः क्वास्तीति शेषः । परिमार्जतीत्यत्र
गणकार्यस्यानित्वत्वान्न शपो लुक्  ॥  २।७२।३१  ॥   

य इति । यो रामः मम भ्राता पिता च यस्याहं सम्मतो दासस्तस्य रामस्य समीपे
मामाख्याहि ममागमनं कथयेत्यर्थः  ॥  २।७२।३२  ॥   

  

सगमकं तत्प्रयोजनमाह-- पितेति । धर्मं जानतः पुरुषस्य ज्येष्ठो भ्राता पिता
भवति हि अतः तस्य पादौ अहं ग्रहीष्यामि स एव मम गतिः  ॥  २।७२।३३  ॥   

  

धर्मेति । धर्मवित्त्वादिधर्मविशिष्टो राजा आर्ये रामे किमब्रवीत्
यात्रासमये इति शेषः । तत्कथयेत्यर्थः  ॥  २।७२।३४  ॥   

  

गुरुरिति । तु यतः मे पिता प्रजानामेको मुख्यो गुरुरुपदेष्टा अतः आत्मनः
मत्सम्बन्धिनं पश्चिममन्तिमं सन्देशं तदुपदिष्टं श्रोतुमिच्छामि । एतेन
सन्देशं वदेति सूचितम्  ॥  २।७२।३५  ॥   

  

इतीति । इति पृष्टा कैकेयी यथातत्त्वं तत्त्वमनतिक्रम्य अब्रवीत् । अर्धं
पृथक् । तद्वचनाकारमाह-- रामेति । पाशैः अस्य पालनस्य आशो
व्याप्तिर्यैस्तैः रामादिगमनैः हेतुभिः रामेत्यादिविलपन्कालधर्मपरिक्षिप्तः
कालधर्मेभ्यः शरीरविकारादिभ्यः परिक्षिप्तः परित्यक्तः रहित इत्यर्थः ।
महान् गजो यस्य स इन्द्र इव परं लोकं साकेतं गतः
साकेतकर्मकगमनानुकूलव्यापारवान्सन् ये नरा पुनरागतं रामं द्रक्ष्यन्ति ते
सिद्धार्थाः इतीमां पश्चिमां वाचं तव पिता व्याजहार । श्लोकत्रयमेकान्वयि
 ॥  २।७२।३६३८  ॥   

  

तदिति । एवमिदं कैकेयीवचनं श्रुत्वा तत्तेन कैकेयीवचनेन
द्वितीयाप्रियशंसनाद्रामवियोगरूपापरद्वेष्यसूचनात् विषसाद विषादं प्राप अत
एव विषण्णवदनो भूत्वा मातरं भूयः पप्रच्छ  ॥  २।७२।३९  ॥   

  

प्रश्नाकारमाह-- क्वेति । राम इदानीं क्वास्ति  ॥  २।७२।४०  ॥   

  

तथेति । तथा तेन प्रकारेण पृष्टा ऽस्य भरतस्य माता कैकेयी प्रियशंसया
प्रियबोधनशीलया वाचा विप्रियमप्रियत्वेन प्रतिभासमानं वाक्यं राज्ञो
रामादीनां च गमनसूचकवचनं युगपदेककालावच्छेदेन यथान्यायं न्यायमतिक्रम्य
व्याख्यातुं वक्तुमुपचक्रमे । "प्रियशङ्कया" इति पाठे तु इदं गमनद्वयं
तत्त्वतः प्रियमप्रियं वेति संशयेनोपलक्षितेति कैकेयीविशेषणम्  ॥  २।७२।४१
 ॥   

  

स इति । हे पुत्र स ज्येष्ठो राजसुतः चीरवासाः सन्दण्डकान् गतः  ॥  २।७२।४२
 ॥   

  

तदिति । तदुक्ताकारपूर्वकं रामगमनं श्रुत्वा स्वस्य वंशस्य
माहात्म्यान्महत्वं प्राप्य विद्यमानस्य भ्रातुः रामस्य चारित्रशङ्कया
वनगमनहेतुभूतसदाचरणसंशयेन प्रष्टुं समुपचक्रमे आरेभे  ॥  २।७२।४३  ॥   

  

प्रश्नाकारमाह-- कच्चिदिति । रामेण ब्राह्मणधनं कस्यचिदन्यस्य वा धनमिति
शेषः, न हृतं कच्चित् । अपापः पापरहितः न विहिंसितः केनचित्प्रबलहेतुना
विध्वंसितः कच्चित् । कच्चिदितिप्रश्नः  ॥  २।७२।४४  ॥   

  

कच्चिदिति । कस्माद्धेतोः  ॥  २।७२।४५  ॥   

  

अथेति । स्त्रीस्वभावेन स्त्रीषु सुतरामभावो यस्य तेन अतिधैर्येणेत्यर्थः,
उपलक्षितापि माता अथ नित्यं बाधितत्वेनाप्रष्टव्यभरतप्रश्नश्रवणहेतुना चपला
चापल्यं प्राप्ता सती यथातथं सत्यं यथा स्यात्तथा स्वकर्म
व्याहर्तुकमुपचक्रमे  ॥  २।७२।४६  ॥   

  

तदेव भङ्ग्यन्तरेणाह-- एवमिति । भरतेनैवमुक्ता हृष्टा तत्त्वज्ञानेन
प्राप्तसन्तोषा अत एव पण्डितमानिनी पण्डिताँस्तत्त्वज्ञान्मानयति पूजयति
तच्छीला, किञ्च पण्डितमानः तत्त्वज्ञकर्तृकपूजा अस्त्यस्याः सा कैकेयी
अवृथा प्रयोजनाभावरहितं सप्रयोजनमित्यर्थः, वचनमुवाच  ॥  २।७२।४७  ॥   

  

वचनाकारमाह-- नेति । किञ्चिदीषदपि ब्राह्मणधनं रामेण न हृतं
कस्यचिदन्यस्यापि धनमिति शेषः  ॥  २।७२।४८  ॥   

  

नेति । चक्षुर्भ्यामपि न पश्यति स्पर्शादि नेति किं वक्तव्यमित्यर्थः ।
अर्धं पृथक्  ॥  ७२।४९  ॥   

  

ननु तर्हि किमर्थं स वनं गत इत्यत आह-- मयेति । हे पुत्र रामस्याभिषेचनं
श्रुत्वैव पिता भवज्जनकः ते त्वदर्थं राज्यं राज्यरक्षणं रामस्य विवासनं च
याचितः  ॥  २।७२।५०  ॥   

  

स इति । स राजा स्ववृत्तिं सत्यप्रतिज्ञत्वरूपस्वस्वभावमास्थाय तथा
मद्याचनानुरूपमकरोत् । अत एव रामो वनं प्रेषितः  ॥  २।७२।५१  ॥   

  

तमिति । प्रियं पुत्रं राममपश्यन्महीपालः पुत्रशोकेन परिद्यूनः क्षीणः
सन्पञ्चत्वं पञ्चभ्यः पञ्चसङ्ख्याकभूतनिर्मितेभ्यः त्वमन्यं साकेतमित्यर्थः
उपपेदिवान्प्राप  ॥  २।७२।५२  ॥   

  

त्वयेति । हे धर्मज्ञ इदानीं यावद्रामवनस्थितिसमये राजत्वं राजधर्मं
पालनमित्यर्थः । अवलम्ब्यतां स्वीक्रियताम् । ननु किमर्थमेवं कृतमित्यत
आह-- त्वत्कृते त्वत्तः अन्यस्य देवादेः कृते कार्यार्थमिदं सर्व मया कृतं
निष्पादितम्  ॥  २।७२।५३  ॥   

  

मेति । यतो नगरी त्वदधीना अनामयं निरुपद्रवं राज्यं च त्वदधीनमतः शोकं मा
सन्तापं च मा कुरु इति शेषः, धैर्यमाश्रय स्वीकुरु । त्वदधीनाशब्दः
लिङ्गविपरिणामेनान्यत्राप्यन्वेति  ॥  २।७२।५४  ॥   

  

तदिति । हे पुत्र वशिष्ठप्रमुखैः द्विजेन्द्रैः सहितस्त्वमदीनसत्त्वम् न
दीनं क्षीणं सत्त्वं येन तं राजानं राजत्वं सङ्कल्प्य
वशिष्ठाद्युपदेशपूर्वकं गृहीत्वा आत्मानं स्वबुद्धिमभिषेचय राजनीतौ स्नापय
निवेशयेत्यर्थः । राजशब्दो भावप्रधानः  ॥  २।७२।५५  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
द्विसप्ततितमः सर्गः  ॥  २।७२  ॥   

  

  


