+++
title = "००३ अभिषेकसम्भारसङ्ग्रहणम्"
title_english = "003 Preparing for the Ceremony"

+++


तेषामिति । प्रगृहीतानि प्रकर्षेण गृहीतानि वध्वा शिरोदेशे आनीतानीत्यर्थः
। तेषां जनानामञ्जलिपद्मानि अञ्जलयः पद्मानीव तानि प्रतिगृह्य ज्ञात्वा
तेभ्यः प्रियहितं वचो राजा ऽब्रवीत्  ॥  २।३।१  ॥   

  

तद्वचनाकारमाह-- अहो इति । यत् यस्माद्धेतोः ज्येष्ठं प्रियं पुत्रं रामं
यौवराज्यस्थमिच्छथ तस्माद्धेतोः मम प्रभावः अतुलः अत एव अहं परमप्रीतो
ऽस्मि  ॥  २।३।२  ॥   

  

इतीति । तान् पौरजानपदान् इति अनेन प्रकारेण प्रत्यर्च्य तेषामुपशृण्वतां
सतामेव वशिष्ठं वामदेवं चकारेणान्यानपि ब्राह्मणानिदमब्रवीत् ।
"प्रत्यर्चितान्" इति भट्टपाठः  ॥  २।३।३  ॥   

  

तद्वचनाकारमाह-- चैत्र इति । पुष्पितकाननः पुष्पविशिष्टकाननविशिष्टः अत एव
श्रीमान् अतिशोभाविशिष्टः पुण्यः अयं चैत्रो मासः अस्तीति शेषः अतः रामस्य
यौवराज्याय सर्वं सामग्रीजातमुपकल्प्यताम्  ॥  २।३।४  ॥   

  

राज्ञ इति । राज्ञः वाक्ये उपरते निवृत्ते सति महान् जनघोषः अभूत् । अर्धं
पृथक्-- शनैरिति । तस्मिन् जनघोषे शनैः प्रशान्ते सति राजा
सर्वविषयकानुरागवान् जनाधिपो दशरथः  ॥  २।३।५  ॥   

  

मुनिशार्दूलं मुनिश्रेष्ठं वसिष्ठमब्रवीत् । तद्वचनाकारमाह-- अभिषेकायेति ।
रामस्य अभिषेकाय अभिषेकं सपरिच्छदमुपकरणसहितं यत् कर्म तत्सर्वमद्य
आज्ञापयितुमर्हसि  ॥  २।३।६  ॥   

  

तदिति । भूमिपालस्य तद्वाक्यं श्रुत्वा मुनिसत्तमो वशिष्ठः राज्ञः अग्रतः
स्थितान् युक्तान् आज्ञापितसंपादने नियुक्तान्कृताञ्जलीन्मन्त्रिणः आदिदेश
आज्ञापयामास  ॥  २।३।७  ॥   

  

तदिति । तदाज्ञापनप्रकारमाह-- सुवर्णेति । सुवर्णादिनि सुवर्णप्रभृतीनि
रत्नानि बलीन्पूजनद्रव्याणि सर्वौषधीः अभिषेकोचितौषधिजातानि  ॥  २।३।८  ॥   

  

शुक्लमाल्यानि श्वेतपुष्पाणि लाजांश्च पृथक् अमिश्रे मधुसर्पिषी अहतानि
सदशानि तत्क्षणं तन्तुवाययन्त्रादुद्धृतानीत्यर्थः । वासांसि च रथादीनि च
 ॥  २।३।९  ॥   

  

चतुरङ्गबलं रथाद्यङ्गसहितसैन्यं शुभलक्षणं गजं च उभे चामरव्यजने
चमरीपुच्छनिर्मितव्यजनविशेषौ किंच चामरं च व्यजनं च ते अत्र चामरस्य
द्वित्वविशिष्टत्वे ऽप्येकवचनं जात्यभिप्रायेण  ॥  २।३।१०  ॥   

  

शतमिति । शातकुम्भानां सौवर्णानामग्निवर्चसां पावकतेजस्कानां कुम्भानां
घटानां शतं हिरण्यश्रृङ्गं हिरण्यालङ्कृतश्रृङ्गविशिष्टम् ऋषभं वृषभं
समग्रखण्डम् नखादिसहितमित्यर्थः । व्याघ्रचर्म च "ऋषभः स्वरभेदे
स्यादष्टवर्गौषधे वृषे" इति विश्वः  ॥  २।३।११  ॥   

  

यदिति । एष्टव्यं नेयमन्यद्यत्किंचित्प्रसिद्धं चन्दनादि तदपि उपकल्प्यतां
संपाद्यताम् । तदवधिं बोधयन्नाह-- महीपतेः अग्न्यागारे प्रातः उपस्थापयत
सामग्रीजातमिति शेषः  ॥  २।३।१२  ॥   

  

अन्तरिति । अन्तःपुरस्य राजगृहस्य नगरस्य च द्वाराणि घ्राणहारिभिः
अतिसुगन्धविशिष्टैरित्यर्थः । चन्दनस्रग्भिः चन्दनैः स्रग्भिश्च धूपैश्च
अर्च्यन्ताम्  ॥  २।३।१३  ॥   

  

प्रशस्तमिति । द्विजानां शतसाहस्रं प्रतीयते प्रकामं यथेच्छमलं पूर्णं
भवेत् तत् दधिक्षीरोपसेचनं दधिक्षीराभ्यामुपसेचनं संस्कारो यस्य तत्
प्रशस्तं गुणवत् आलस्याद्यपहारकमन्नं श्वः । अनागतदिवसे प्रभाते प्रातःकाले
द्विजमुख्यानां द्विजमुख्येभ्यः सत्कृत्य प्रदीयतां घृतादयः पुष्कलाविपुला
दक्षिणाश्च प्रदीयन्ताम् । श्लोकद्वयमेकान्वयि  ॥  २।३।१४१५  ॥   

  

सूर्ये इति । श्वः अव्यवहितागामिदिवसे सूर्ये अभ्युदितमात्रे सति
स्वस्तिवाचनं भविता अतः ब्राह्मणाः निमन्त्र्यन्ताम् आसनानि च कल्प्यन्ताम्
 ॥  २।३।१६  ॥   

  

आबध्यन्तामिति । पताकाः आबध्यन्ताम् । अर्धं पृथक्-- सर्व इति । सर्वे
तालावचराः तालैः  

अवचरन्ति जीवन्ति तच्छीलिनः संगीतनिपुणा इत्यर्थः । स्वलङ्कृताः गणिकाश्च
नृपवेश्मनः द्वितीयां कक्षामासाद्य प्राप्य तिष्ठन्तु  ॥  २।३।१७  ॥   

  

देवेति । देवायतनचैत्येषु देवायतनेषु देवालयेषु चैत्येषु चतुष्पथेषु च
माल्ययोग्याः माल्योपलक्षितपूजनार्हाः देवताः सान्नभक्ष्याः
अन्नभक्ष्यसहिताः सदक्षिणा दक्षिणासहिताः कृत्वा पृथक् पृथक्
उपस्थापयितव्याः स्युः । तत्रान्नमोदनं भक्ष्यमपूपादि  ॥  २।३।१८  ॥   

  

दीर्घेति । दीर्घासिबद्धाः दीर्घासयो महाखङ्गास्तैर्बद्धाः संयुक्ताः
संनद्धाः धृतकवचाः मृष्टवाससः स्वच्छवस्त्रयुक्ताः सर्वे योधाः महोदयं
महाराजाङ्गणं प्रविशन्तु  ॥  २।३।१९  ॥   

  

एवमिति । तत्र राजभवने सुनिष्ठितौ विप्रौ तौ वसिष्ठवामदेवौ एवं क्रियाः
व्यादिश्य आज्ञाप्य शेषमाज्ञापनादुर्वरितं स्वकर्तव्यं यत् कर्म तत्
पार्थिवाय निवेद्य पृष्ट्वा चक्रतुः  ॥  २।३।२०  ॥   

  

कृतमिति । जगत्पतिं राजानमभिगम्य यथोक्तवचनं भवदुक्तवचनमनतिक्रम्य कृतं
सर्वं निष्पादितमिति हर्षयुक्तौ द्विजोत्तमौ अब्रूताम् । अत्र विप्राविति
द्विवचननिर्देशेन राजाज्ञापनसमये वामदेवो ऽपि तत्र स्थित इति सूचितम् तत्र
वसिष्ठमात्राज्ञापनं तु तत्प्राधान्यद्योतनाय  ॥  २।३।२१  ॥   

  

तत इति । ततः वसिष्ठवामदेवोक्तिश्रवणानन्तरं द्युतिमान् राजा भवता कृतात्मा
कृते सुकृते आत्मा बुद्धिर्यस्य स रामः शीघ्रमानीयतामिति वचनं
सुमन्त्रमब्रवीत्  ॥  २।३।२२  ॥   

  

स इति । सुमन्त्रस्तथेति प्रतिज्ञाय राजशासनात् तत्र रामं रथेन आनयाञ्चक्रे
आनिनाय  ॥  २।३।२३  ॥   

  

अथेति । तत्र दशरथाधिष्ठितदेशे समासीनाः प्राच्यादयो भूमिपाः
खण्डमण्डलेश्वराः आर्या दिशाधीशत्वादिप्राप्त्या श्रेष्ठाः म्लेछाः ये
वनशैलान्तवासिनः वनशैलसमीपे वसनशीलाः ते च सर्वे वासवमिन्द्रं देवा इव तं
दशरथं नृपमुपासाञ्चक्रिरे सिषेविरे "अन्तं स्वरूपे नाशे ना न स्त्री शेषे
ऽन्तिके त्रिषु" इति मेदिनी । अर्धचतुष्टयमेकान्वयि  ॥  २।३।२४२५  ॥   

  

तेषामिति । मरुतां देवानां मध्ये प्रासादस्थो वासव इन्द्र इव तेषां
प्राच्यादीनां मध्ये प्रासादस्थो राजर्षिर्दशरथः आयान्तमात्मजं रामं ददर्श
 ॥  २।३।२६  ॥   

  

राममेव विशेषयन्नाह-- गन्धर्वेत्यादिभिः । गन्धर्वराजप्रतिमं गन्धर्वराजः
प्रतिमा सौन्दर्यादिना सदृशो यस्य स तं लोके सर्वभुवने विख्यातं पौरुषं
यस्य तं दीर्घौ बाहू यस्य तं महत् सत्त्वं बलं यस्य तं मत्तमातङ्गगामिनं
मत्तगजगमनसदृशगमनशीलं चन्द्रकान्ताननं चन्द्रादप्यधिकं कान्तं मनोहरमाननं
यस्य तमत एव अतीवप्रियं दर्शनं यस्य तं रूपाणि च औदार्याणि च ते एव गुणाः
तैः क्रमेण दृष्टिचित्तापहारिणं धर्माभितप्ताः प्रजाः ह्लादयन्तं पर्जन्यं
सजलमेघमिव समायान्तं रामं पश्यमानः पश्यन् नराधिपो राजा न ततर्प ।
अर्धषट्कमेकान्वयि  ॥  २।३।२७२९  ॥   

  

अवतार्येति । सुमन्त्रस्तु स्यन्दनोत्तमादवतार्य उत्तार्य पितुः समीपं
गच्छन्तं रामं प्राञ्जलिः सन् पृष्ठतः अन्वगात् अन्वगच्छत्  ॥  २।३।३०  ॥   

  

स इति । कैलासश्रृङ्गाभं तं प्रासादं नरपुङ्गवो राघवः स रामः नृपं द्रष्टुं
तेन सुमन्त्रेण सह आरुरोह । सहेति तृतीययाध्याहृतम्  ॥  २।३।३१  ॥   

  

स इति । पितुः अन्तिके समीपे अभिप्रेत्य प्राप्य प्राञ्जलिः प्रणतः रामः
स्वं नाम श्रावयन् सन् पितुश्चरणौ ववन्दे  ॥  २।३।३२  ॥   

  

तमिति । नृपो दशरथः पार्श्वे स्वसमीपे प्रियमात्मजं दृष्ट्वा समाकृष्य
स्वसंमुखं प्रापय्य अञ्जलौ गृह्य गृहीत्वा सस्वजे  ॥  २।३।३३  ॥   

  

तस्मै इति । सम्यगभ्युद्यतं भृत्यैः प्रापितं मणिकाञ्चनभूषितं परमरुचिरं
रमणीयमासनं तस्मै  

रामाय राजा दिदेश ददौ उपवेष्टुमाज्ञापयामासेत्यर्थः  ॥  २।३।३४  ॥   

  

तदिति । तत् पित्रा दत्तं वरमासनं प्राप्य स्वयैव प्रभया दीप्त्या उदये
विमलो रविः मेरुमिव राघवो रामः व्यदीपयत प्राकाशयत्  ॥  २।३।३५  ॥   

  

तेनेति । तत्र तस्मिन् समये तेन रामेण विभ्राजिता प्रकाशिता सा सभा
विमलग्रहनक्षत्रा मलनिवर्तकग्रहादिसहिता इन्दुना विभ्राजिता शारदी
शरत्कालिका द्यौरिव व्यरोचत  ॥  २।३।३६  ॥   

  

तमिति । आदर्शतलसंस्थितं दर्पणादौ प्रतिबिम्बितमलङ्कृतमात्मानमिव तं
प्रियमात्मजं रामं पश्यमानः पश्यन् नृपतिस्तुतोष  ॥  २।३।३७  ॥   

  

स इति । देवेन्द्रं कश्यप इव पुत्रवतां वरः श्रेष्ठः स राजा सुस्थितं
पुत्रं तं राममाभाष्य संबोध्य इदं वच उवाच  ॥  २।३।३८  ॥   

  

तद्वचनाकारमाह-- ज्येष्ठायामिति । यतः मे ज्येष्ठायां सदृश्यां पत्न्यां
गुणज्येष्ठः गुणैः श्रेष्ठः सदृशः मत्तुल्यरूपः ममात्मजः औरस इत्यर्थः ।
प्रियः सुतत्स्वमुत्पन्नः प्रादुर्भूतो ऽसि यतश्च त्वया इमाः प्रजाः
स्वगुणैः अनुरञ्जिताः तस्मात् पुष्ययोगेन पुष्यस्य योगः संबन्धो यस्मिन्
तेन तस्मिन् काले इत्यर्थः । यौवराज्यमस्मद्दत्तयुवराजत्वमवाप्नुहि
प्राप्नुहि । तृतीया त्वत्राधिकरणस्य करणत्वविवक्षया ।
अर्धचतुष्टयमेकान्वयि  ॥  २।३।३९४०  ॥   

  

कामत इति । प्रकृत्या स्वभावेनैव कामतः अत्यन्तं गुणवान्
सर्वसद्गुणसम्पन्नः इति हेतोः विनीतः पित्रादिषु नित्यं नतस्त्वमसि । एतेन
त्वं नोपदेष्टव्यो ऽसीति सूचितम् । ननु तर्हि नोपदिशेत्यत आह-- गुणवतीति ।
गुणवति निखिलसद्गुणविशिष्टे ऽपि त्वयि स्नेहात् पित्रुचितानुरागादेव ते
हितं कर्तव्यं किंचित् वक्ष्यामि  ॥  २।३।४१  ॥   

  

तद्वचनाकारमाह-- भूय इति । भूयो ऽधिकं विनयं विनीततामास्थाय जितेन्द्रियो
नित्यं भव अत एव कामक्रोधसमुत्थानि व्यसनानि स्त्रीद्यूतादीनि त्यजस्व ।
तथाहि "स्त्रीद्यूतमृगयामद्यवाक्पारूष्योग्रदण्डताः । अर्थसंदूषणं चेति
राज्ञां व्यसनसप्तकम्" इति । वचनान्तरमपि "मृगयाक्षो दिवास्वापः परिवादः
स्त्रियो मदः । तौर्यत्रिकं वृथाट्या च कामजो दशको गणः" इति । अन्यच्च
"पैशून्यं साहसं द्रोह ईर्ष्यासूयार्थदूषणम् । वाग्दण्डनं च पारुष्यं
क्रोधजो ऽपि गणो ऽष्टकः" इति  ॥  २।३।४२  ॥   

  

परोक्षयेति । परोक्षया चारादिद्वारा सकलदेशवृत्तान्तर्विचारशीलया
प्रत्यक्षया सभादौ प्रत्यक्षीभूतजनवृत्तान्तविचारशीलया च वृत्त्या
कोष्ठागारायुधागारैः कोष्ठाद्यागारेषु सन्निचयान्
रत्नस्वर्णरजतवस्त्राभरणादीन् बहून् अधिकान् कृत्वा अमात्यप्रभृतीः सर्वाः
प्रजा अनुरञ्जय प्रमोदय तत्र कोष्ठागाराणि धान्यगृहाणि आयुधागाराणि
शस्त्रास्त्रगृहाणि । अर्धत्रयमेकान्वयि  ॥  २।३।४३४४  ॥   

  

प्रजानुरञ्जने प्रयोजनमाह-- इष्टेति । इष्टाः स्वेप्सिताः अनुरक्ताः
स्वविषयकानुरागयुक्ताः प्रकृतयः प्रजा यस्य सः यो मेदिनीं पृथ्वीं पालयति
तस्य मित्राणि अमृतं लब्ध्वा अमराः देवा इव नन्दन्ति "तुष्टानुरक्तः" इति
भूषणपाठ  ॥  २।३।४५  ॥   

  

तस्मादिति । तस्मादुक्तहेतोः हे पुत्र आत्मानं मनो नियम्य एवं मदुक्तं
समाचर । अर्धं पृथक्-- तदिति । रामस्य प्रियकारिणः सुहृदः तत् राजवचनं
श्रुत्वा त्वरिताः सन्तः आगत्य कौशल्यायै शीघ्रं न्यवेदयन्  ॥  २।३।४६  ॥   

  

सेति । सा श्रुतरामाभिषेकवार्ता प्रमदोत्तमा कौशल्या प्रियाख्येभ्यः
अभिषेकवार्ताकथयितृभ्यः हिरण्यादीनि व्यादिदेश प्रददौ  ॥  २।३।४७  ॥   

  

अथेति । अथ राजोपदेशश्रवणानन्तरं राजानमभिवाद्य प्रणम्य रथमारुह्य जनौघैः
जनसमूहैः प्रतिपूजितः राघवो रामः द्युतिमत् अतिप्रकाशयुक्तं स्वं वेश्म ययौ
 ॥  २।३।४८  ॥   

  

ते इति । तदा राजोक्तिकाले आलाभमासमन्ताद्भावेन लाभः
रामाभिषेकप्राप्तिर्यस्मिन् तदेव इष्टमभिलषितं नृपतेः तद्वचः श्रुत्वा आशु
शीघ्रं नरेन्द्रमामन्त्र्य प्रशस्य गृहाणि गत्वा अभिप्रहृष्टाः ते पौराः
जनाः देवान् समानर्चुः रामाभिषेककामनया पूजयामासुः  ॥  २।३।४९  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे तृतीयः
सर्गः  ॥  २।३  ॥   

  

  


