+++
title = "००५ वसिष्ठकृतव्रतादेशः"
title_english = "005 Festivities in Ayodhya"

+++


रामाज्ञानन्तरकालिकराजवृत्तान्तमाह--संदिश्येति । व्रतोपवासादिकं
कुर्वित्यनुज्ञाप्य  ॥  २।५।१  ॥   

  

तद्वचनाकारमाह गच्छेति । हे तपोधन गच्छ रामसमीपमिति शेषः । गमनप्रयोजनमाह--
वध्वा सह यतव्रतं काकुत्स्थं रामं श्रेयसे प्रजाकल्याणजनकाय राज्यलाभाय
उपावासं यथामन्त्रमुपोषणं कारय । "हृक्रोः--" इति कर्मत्वम्  ॥  २।५।२  ॥   

  

तथेति । स धृतव्रतः मन्त्रवित् मन्त्रबोधननिपुण इत्यर्थः । वेदविदां वरो
वंशिष्ठः तथेत्युक्त्वा युक्तं शोभनाश्वैः संयुक्तं ब्राह्मं
ब्राह्मणारोहणयोग्यं रथवरमास्थाय वीरं मन्त्रकोविदं राममुपवासयितु
रामनिवेशनं ययौ । श्लोकद्वयमेकान्वयि  ॥  २।५।३४  ॥   

  

स इति । स मुनिसत्तमो वसिष्ठः पाण्डुराभ्रघनप्रभं पाण्डुरमेघवत्
निबिडदीप्तिविशिष्टं रामभवनं प्राप्य तिस्रः कक्षाः द्वारः रथेनैव विवेश  ॥ 
२।५।५  ॥   

  

तमिति । ससंभ्रममादरसहितं मानार्थं संमाननयोग्यं तमागतमृषिं वशिष्ठं
मानयिष्यन् संमानं करिष्यन् त्वरन्नेव स रामः निवेशनात्स्वभवनान्निश्चक्राम
 ॥  २।५।६  ॥   

  

अभीति । त्वरमाणो रामः मनीषिणो वसिष्ठस्य रथाभ्यासं रथसमीपमभ्येत्य प्राप्य
ततः तस्माद्रथात्स्वयं परिगृह्य अवतारयामास "योग्यायामन्तिके ऽभ्यासो
ऽधिवासौ स्थानसत्क्रिये" इति नानार्थः  ॥  २।५।७  ॥   

  

स इति । स पुरोहितः प्रियार्हं प्रियोक्तियोग्यं प्रश्रितं नतमेनं रामं
दृष्ट्वा हर्षयन्सन् संभाष्य यथोचितं संबोध्य अभिप्रसाद्य प्रशस्य च उवाच
 ॥  २।५।८  ॥   

  

तद्वचनाकारमाह प्रसन्न इति । हे राम ते पिता यद्यस्मात्प्रसन्नो ऽस्तीति
शेषः । अतः त्वं राज्यमवाप्स्यसि प्राप्स्यसि अत एव सीतया सह भवान् अद्य
उपवासं करोतु  ॥  २।५।९  ॥   

  

प्रातरिति । नराधिपो दशरथः प्रातर्यौवराज्ये ययातिं नहुष इव प्रीत्या
त्वामभिषेक्ता  ॥  २।५।१०  ॥   

  

इतीति । वैदेह्या सहितं यतव्रतं राममित्युक्त्वा मुनिर्वशिष्ठः मन्त्रवत्
यथामन्त्रमित्यर्थः । उपवासं कारयामास  ॥  २।५।११  ॥   

  

तत इति । रामेण यथावदर्चितः राज्ञो गुरुर्वशिष्ठः काकुत्स्थं
राममभ्यनुज्ञाप्य यथाविध्युपदिश्य ततः तस्माद्रामनिवेशनाद्ययौ  ॥  २।५।१२
 ॥   

  

सुहृद्भिरिति । प्रियंवदैः सुहृद्भिः सहासीनः सभाजितः तैः पूजितश्च रामः
सर्वशस्तान् सुहृदो ऽनुज्ञाप्य अथ विवेश स्वभवनमिति शेषः  ॥  २।५।१३  ॥   

  

हृष्टेति । मत्तद्विजगणं मत्ता द्विजगणाः पक्षिसमूहाः यस्मिन् तत्
प्रफुल्लानि नलिनानि कमलानि यस्मिन् तत् सर इव हृष्टनारीनरयुतं तद्रामवेश्म
आबभौ  ॥  २।५।१४  ॥   

  

रामप्रवेशमुक्त्वा गुरुवृत्तान्तमाह-- स इति । राजभवनप्रख्यात्
राजभवनसदृशात् रामनिवेशनान्निर्गत्य जनसंवृतं जनैः संयुक्तं मार्गं स
वसिष्ठो ददृशे  ॥  २।५।१५  ॥   

  

वृन्देति । वृन्दवृन्दैः वृन्दानां समूहशः स्थितानां वृन्दैः समूहविशिष्टैः
कुतूहलजनैः अभिषेकसामग्रीदर्शनजनितौत्सुक्यविशिष्टप्राणिभिः वृताः आछादिताः
समन्ततः चतुर्दिक्षु विद्यमानाः अयोध्यायां राजमार्गाः अतिसंबाधाः
गन्तृ़णां परस्परमतिसंमर्दजनकाः बभूवुः  ॥  २।५।१६  ॥   

  

जनेति । जनवृन्दान्येवोर्मयस्तेषां संघर्षेण परस्परमतिसंबन्धेन जातो
हर्षनिःस्वनः हर्षजनितशब्दः तद्वतो राजमार्गस्य स्वनः सागरस्य समुद्रस्य
निःस्वन इव बभूव  ॥  २।५।१७  ॥   

  

सिक्तेति । सिक्ताः प्राप्तसुगन्धविशिष्टजलाधिकसेकाः संमृष्टाः अधिकं
संमार्जिताः रथ्याः मार्गाः  

यस्यां सा वनमालिनी संरचितमालासमूहविशिष्टा समुच्छ्रिताः सम्यगुन्नताः
गृहध्वजाः यस्यां सा अयोध्या तदहस्तस्मिन् दिने आसीत्  ॥  २।५।१८  ॥   

  

तदेति । अयोध्यानिलयः अयोध्यानिवासी सस्त्रीबालाकुलः स्त्रीसहितबालैराकुलः
व्याप्तो जनः रामाभिषेकमाकाङ्क्षन्सन् रवेरुदयमाकाङ्क्षन् बभूवेति शेषः ।
"सस्त्रीबालाबलः" इति पाठे अबलाः वृद्धाः स्त्रीबालवृद्धसहितो जन इत्यर्थः
। इति भट्टः  ॥  २।५।१९  ॥   

  

प्रजेति । प्रजाः अलङ्कारभूताः अत्यलङ्कारं प्राप्ताः यस्मिन् तम् जनस्य
सहृदयस्यानन्दवर्धनं तमयोध्यामहोत्सवं द्रष्टुं जनः देशान्तरस्थो ऽपि
प्राणी उत्सुको ऽत्यभिलाषी अभूत्  ॥  २।५।२०  ॥   

  

एवमिति । एवं जनसंबाधं तं राजमार्गं प्राप्त इति शेषः । पुरोहितो वसिष्ठः
तं राजमार्गस्थं जनौघं व्यूहन् यत्नतः व्यूहरचनया संस्थापयन्निव राजकुलं
ययौ  ॥  २।५।२१  ॥   

  

सितेति । सिताभ्रशिखप्रख्यं सिताभ्रसदृशानि शिखराणि यस्य सः
हिमगिरिरित्यर्थः तत्प्रख्यं तच्छिखरसदृशं प्रासादमधिरुह्य शक्रेण शक्रस्य
समीपं बृहस्पतिरिव नरेन्द्रेण नरेन्द्रस्य समीपं समी सर्वत्र तुल्यदर्शनो
वसिष्ठः इयाय प्राप  ॥  २।५।२२  ॥   

  

तमिति । नृपो दशरथः तं वसिष्ठमागतमभिप्रेक्ष्य अवलोक्य राजासनं हित्वा
अभ्युत्थानं कृत्वेत्यर्थः । स्वमतं स्वेप्सितं रामोपवासकरणमित्यर्थः ।
पप्रच्छ तस्मै प्रश्नं कुर्वते राज्ञे कृतं भवदुक्तं मया
संपादितमित्यभ्यवेदयत् अकथयत् । वसिष्ठ इति शेषः  ॥  २।५।२३  ॥   

  

तेनेति । तेन राज्ञा सहासीनाः सभासदः तदा राज्ञोत्थानसमये तेन तुल्यं
पुरोहितं वसिष्ठः पूजयन्तः सन्तः आसनेभ्यः समुत्तस्थुः  ॥  २।५।२४  ॥   

  

गुरुणेति । गुरुणा अभ्यनुज्ञातो राजा मनुजौघं जनसमूहं विसृज्य त्यक्त्वा
गिरिगुहां सिंह इव अन्तःपुरं विवेश  ॥  २।५।२५  ॥   

  

तदिति । अग्र्यमत्युत्तमं रूपं येषां ते एव प्रमदाजनाः तैः आकुलं व्याप्तं
महेन्द्रवेश्मप्रतिममिन्द्रभवनसदृशं तच्चारु निवेशनं स्वभवनं तारागणसंकुलं
नभं आकाशं शशीव विदीपयन् विशेषेण प्रकाशयन् सन् पार्थिवो विवेश  ॥  २।५।२६
 ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे पञ्चमः
सर्गः  ॥  २।५  ॥   

  

  


