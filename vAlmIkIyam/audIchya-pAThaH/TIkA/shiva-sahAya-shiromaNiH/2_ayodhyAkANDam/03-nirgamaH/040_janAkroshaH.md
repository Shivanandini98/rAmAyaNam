+++
title = "०४० जनाक्रोशः"
title_english = "040 Rama s departure from Ayodhya"

+++


रामादिवृत्तमाह-- अथेति । उपसङ्गृह्य पितृपादस्पर्शनपूर्वकप्रणतिं कृत्वा
दीनाः राक्षसक्षयकारकाः रामादयो राजानं प्रदक्षिणं चक्रुः ।
अन्तर्भावितणिजर्थो दीङ्कर्माविवक्षया कर्तरि निष्ठा  ॥  २।४०।१  ॥   

  

तमिति । तं राजानं समनुज्ञाप्य तत्सम्मतिं लब्ध्वेत्यर्थः । शोकसम्मूढः
शोकः सम्मूढो येन सः शोकापहर्तेत्यर्थः । सीतया सह धर्मज्ञो राघवः
जननीमभ्यवादयत्प्राणमत्  ॥  २।४०।२  ॥   

  

अन्वक्षमिति । भ्रातुः रामस्य अन्वक्षमनुपदं लक्ष्मणः
कौशल्यामभ्यवादयन्मातुः सुमित्रायाः अपि चरणौ जग्राह  ॥  २।४०।३  ॥   

  

तमिति । हितकामा पुत्रप्रियमिच्छन्ती रुदती वियोगहेतुकरोदनं कुर्वती माता
सुमित्रा तां वन्दमानं सौमित्रिं मूर्ध्न्युपाघ्राय आघ्राणं कृत्वा
अब्रवीत्  ॥  २।४०।४  ॥   

  

तद्वचनमवाह-- सृष्ट इति । हे पुत्र सुहृज्जने सुहृदं सौहार्दं जनयति
उत्पादयति स तस्मिन् गच्छति भ्रातरि रामे स्वनुरक्तः अत्यनुरागविशिष्टः अत
एव वनवासाय सृष्टो मया प्रेरितस्त्वं प्रमादं तत्सेवायामनवधानतां मा
कार्षीः  ॥  २।४०।५  ॥   

  

तत्सेवावश्यं कर्तव्येत्यत्र हेतुं वदन्ती आह-- व्यसनीति । हे अनघ
कपटसंसर्गशून्यव्यसनी त्यक्तैश्वर्यः समृद्धः स्वीकृतैश्वर्यो वा एष राम एव
लोके सर्वभुवने तव गतिः तत्र हेतुः यद्यस्माद्धेतोः ज्येष्ठवशगो भवेत्
अनुजम् इति शेषः । एषः ज्येष्ठवशगत्वभावः सतां धर्मः  ॥  २।४०।६  ॥   

  

वने राक्षसादिहेतुकभीतिर्न कार्येति बोधयन्ती आह-- इदमिति । उचितं
राजकुलयोग्यमिदं वृत्तमस्य रघुसम्बन्धिनः कुलस्य सनातनं सार्वकालिकम् ।
तद्वृत्तमेवाह-- दानं याचकेप्सितसमर्पणं यज्ञेषु दीक्षा च मृधेषु
सङ्ग्रामेषु तनुत्यागः शत्रुतनुत्याजनं च  ॥  २।४०।७  ॥   

  

लक्ष्मणमिति । एवमनेन प्रकारेण उक्त्वा उपदिश्य संसिद्धं
गमनानुकूलव्यापारवन्तं प्रियराघवं  

सर्वप्रीतिविषयीभूतरामं त्वं गच्छ गच्छ इत्यसौ सुमित्रा तं लक्ष्मणं पुनः
पुनरुवाच संसिद्धमित्यत्र गत्यर्थकषिधो निष्ठा पुनः पुनरित्यनेन
सुमित्रायाः रामविषयकप्रीत्यतिशयः सूचितः  ॥  २।४०।८  ॥   

  

रामसेवान्तरायकारकपित्रादिस्मरणमपि न कर्तव्यमिति बोधयन्तीं आह-- राममिति ।
रामं दशरथं वात्सल्यरसहेतुत्वेन दशरथसदृशं विद्धि जानीहि एवं जनकात्मजां
सीतां मां स्वजननीं विद्धि अटवीं वनमयोध्यां सर्वसम्पत्सम्प्रापकत्वेन
अयोध्यासदृशं विद्धि अतः यथासुखं सुखमनतिक्रम्य गच्छ रामेण सहेति शेषः ।
यत्त्वस्यार्थान्तरवर्णनाय दशतीति दशः पक्षी स गरुडो रथो यस्येति
व्युत्पत्त्या दशरथशब्दस्य विष्णुपरत्वं भूषणे व्याख्यातं तच्चिन्त्यम्
दशशब्दस्य गरुड दशरथशब्दस्य विष्णौ शक्त्यभावात् दंशधातोरचि दश इति
रूपस्यासिद्धत्वाच्च मूलविभुजादित्वकल्पनं तु निष्प्रामाणिकत्वाद्धेयमत एव
ब्रह्मेशानाच्युतेशायत्यादिभिर्न विरोधः । एवं तृतीयार्थकल्पनाय रामशब्दः
उपरतपरत्वेन व्याख्यातस्तदपि उपाद्युपपदमन्तरा विरुद्धम्, एवं मां जनकस्य
पितुः आत्मजां विद्धि कैकेयीविवासिततया पितृगृहवर्तिनीं विद्धीत्यर्थो
व्याख्यातः । सो ऽपि दुर्लभः जनकजाशब्दस्य कयाचिदपि वृत्त्या स्वरसतः
पितृगेहवर्तिनीत्वाबोधनात् तस्माद्यथोक्तमेव न्याय्यमिति दिक्  ॥  २।४०।९
 ॥   

  

तत इति । विनीतो विनम्रः विनयज्ञः सुमन्त्रः वासवमिन्द्रं
मातलिस्तत्सारथिरिव काकुत्स्थं राममब्रवीत्  ॥  २।४०।१०  ॥   

  

तद्वचनमेवाह-- रथमिति । हे राजपुत्र महायशः हे राम रथं त्वमारोह ।
तत्प्रयोजनमाह-- यत्र यस्मिन् देशे मां त्वं वक्ष्यसे प्रापणार्थं
नियोजयिष्यसि तस्मिन् देशे त्वां क्षिप्रं प्रापयिष्यामि  ॥  २।४०।११  ॥   

  

चतुर्दशेति । यानि चतुर्दष वर्षाणि वने त्वया वस्तव्यानि देव्या केकय्या
त्वं प्रचोदितः राजाभिप्रायनिरूपणेनाज्ञापितो ऽसि तानि वर्षाणि
उपक्रमितव्यानि अद्यैवारम्भणीयानि एतेनेतःप्रभृत्यत्र स्थितावाज्ञाभङ्गः
स्यादिति सूचितं तेन सुमन्त्रस्य परमधर्मज्ञत्वं व्यक्तम्  ॥  २।४०।१२  ॥   

  

तमिति । वरारोहा वरः अयोनिजात्वेन सर्वोत्कृष्टः आरोहः प्रादुर्भावो यस्याः
सा सीता आत्मनः स्वदेहस्य अलङ्कारं स्वकीयवस्त्राभरणादिभूषां कृत्वा
हृष्टेन चेतसा सूर्यसङ्काशं सूर्यस्यापि प्रकाशकं तं रथमारुरोह  ॥  २।४०।१३
 ॥   

  

वनेति । वनंवासं वनवासनियमितवर्षपरिधानयोग्यतां सङ्ख्याय ज्ञात्वा यत्
प्रयत्नवान् श्वशुरो दशरथः वास आदीनि यथा सीतायै ददौ तथा आयुधजातानि
शस्त्रास्त्रसमूहान् कवचानि वर्माणि च कठिनं दृढं सचर्म चर्मणा पिनद्धं
शस्त्रास्त्रस्थापनयोग्यमञ्जूषाविशेषमित्यर्थः । भ्रातृभ्यां
रामलक्ष्मणार्थे रथोपस्थे रथैकदेशविशेषे प्रविन्यस्य संस्थाप्य ददौ
बोधयामासेत्यर्थः । किञ्च स इति कर्तृविशेषणं चर्मशब्दः
खड्गादिघातवारकयन्त्रविशेषपरः । श्लोकद्वयमेकान्वयि  ॥  २।४०।१४,१५  ॥   

  

अथेति । अथ स्वोद्देश्यकशस्त्रादिस्थापनानन्तरं चामीकरविभूषितं
रचितस्वर्णविशेषैः शोभितं ज्वलनसङ्काशं वह्नेरपि प्रकाशकं तं
संस्थापितशस्त्रास्त्रविशिष्टं रथं रामलक्ष्मणौ तूर्णं शीघ्रमारुरुहतुः  ॥ 
२।४०।१६  ॥   

  

सीतेति । सीतातृतीयान् सीता तृतीया येषु तान् सीतारामलक्ष्मणान् रथमारूढान्
दृष्ट्वा वायुवेगसमान् वायुवेगसदृशवेगविशिष्टान् सम्मतान् स्वानुकूलान्
अश्वान् जवे अतिवेगचलनयोग्ये रथे स्थितः सुमन्त्रः अचोदयत्  ॥  २।४०।१७  ॥   

  

प्रयाते इति । राघवे रामे चिररात्राय बहुकालं वासार्थं महारण्यं प्रयाते
सति नगरे अयोध्यायां विद्यमानस्य जनस्य मूर्छा बभूव बलमूर्छा सेनायाः
मूर्छा च बभूव चिररात्रायेत्यव्ययम्  ॥  २।४०।१८  ॥   

  

तदिति । समाकुलसम्भ्रान्तं समाकुलं व्याप्तं सम्भ्रान्तमुद्वेगो
यस्मिंस्तन्मत्तसङ्कुपितद्विपं मत्तेन सर्वदैन्यावलोकनेन सङ्कुपिताः
दैन्यसम्पादनहेतुभूता दृष्टादिविषयककोपविशिष्टाः द्विपाः हस्तिनो
यस्मिंस्तदत एव हयसिञ्जितनिर्घोषं हयानामश्वानां सिञ्जितैर्वचोभिः नितरां
घोषो यस्मिंस्तदत एव महास्वनमतिशब्दविशिष्टं तत्पुरमयोध्या आसीत्  ॥ 
२।४०।१९  ॥   

  

तत इति । सबालवृद्धा बालवृद्धसहिता परमपीडिता रामवियोगहेतुकातिपीडां
प्राप्ता पुरी सा अयोध्या राममेवाभिदुद्राव रामेण सह जगामेत्यर्थः । तत्र
दृष्टान्तः घर्मार्तः घर्मपीडितः । पुरी परमपीडितेत्यनेन तस्याश्चेतनात्वं
व्यक्तम्  ॥  २।४०।२०  ॥   

  

पार्श्वत इति । पार्श्वादौ लम्बमानाः गच्छन्तः तदुन्मुखाः रामं पश्यन्त
इत्यर्थः । भृशनिस्वनाः परस्परं स्वस्वदुःखकथनेनातिशब्दविशिष्टाः सर्वे
ऽयोध्यावासिनस्तं सुमन्त्रमूचुः  ॥  २।४०।२१  ॥   

  

तद्वचनमेवाह-- संयच्छेति । वाजिनामश्वानां रश्मीन् संयच्छ आकर्षय ।
तत्प्रयोजनमाह-- हे सूत शनैश्शनैर्याहि गच्छ । तस्यापि प्रयोजनमाह-- रामस्य
मुखं द्रक्ष्याम द्रक्ष्यामः । तत्र हेतुर्दुर्दर्शं द्रष्टुमशक्यं नो
ऽस्माकं भविष्यति  ॥  २।४०।२२  ॥   

  

आयसमिति । देवगर्भप्रतिमे देवगर्भो देवजन्मा देवताविशेष इत्यर्थः । स एव
प्रतिमा उपमेयं यस्य तस्मिन् रामे याति गच्छति सति राममातुः यद्धृदयं न
भिद्यते तदायसं लोहनिर्मितम् मन्ये इति शेषः  ॥  २।४०।२३  ॥   

  

कृतेति । धर्मे पातिव्रतरूपकर्मणि रता अत एव पतिमनुगता वैदेही सीता यतः
पतिं न जहाति अतः कृतकृत्या साधितस्वनिखिलप्रयोजना । पतिमित्युभयान्वयि ।
हिर्हेतौ  ॥  २।४०।२४  ॥   

  

अहो इति । हे लक्ष्मण सततं निरवच्छिन्नं प्रियवादिनं
प्रीत्युत्पादकवचनविशिष्टं देवसङ्काशं  

देवानामपि प्रकाशकं भ्रातरं रामं यस्त्वं परिचरिष्यसि तत्परिचर्यां कर्तासि
स त्वं सिद्धार्थः निष्पादितनिखिलप्रयोजनः अहो अतिभाग्योदयमेतत्  ॥  २।४०।२५
 ॥   

  

सिद्धार्थत्वे हेतुं वदन्नाह-- महतीति । यद् यमेनमनुगच्छसि स एषः स्वर्गस्य
साभ्यातिशयरहितसुखविशेषस्य मार्गः उपाय इत्यर्थः । अतः एषः रामसहगमनमेव
महानभ्युदयः अत एव एषा रामसहगमनसाधिका ते बुद्धिमेहती  ॥  २।४०।२६  ॥   

  

एवमिति । प्रियं सर्वप्रीतिविषयीभूतमिक्ष्वाकुनन्दनं तं राममनुगच्छन्तः एवं
वदन्तस्ते नराः जनाः आगतं बाष्पं सोढुं न शेकुः  ॥  २।४०।२७  ॥   

  

अथेति । अथ रामरथनिर्गमनानन्तरं प्रियं पुत्रमहं द्रक्ष्यामि इति ब्रुवन्
सन् राजा गृहात् निर्जगाम  ॥  २।४०।२८  ॥   

  

शुश्रुव इति । कुञ्जरे बद्धे सति करेणूनां हस्तिनीनां यथा नादः नाद इव
रुदन्तीनां स्त्रीणां महास्वनः अग्रतः शुश्रुवे राज्ञेति शेषः  ॥  २।४०।२९
 ॥   

  

पितेति । काले ज्योतिःशास्त्रोक्तसमये ग्रहेण राहुणा उपप्लुत उपद्रुतः शशी
चन्द्र इव सन्नः खेदं प्राप्तः राजा तदा निर्गमनसमये बभौ जनैर्ददृशे
इत्यर्थः । अबभाविति वा छेदः तत्राकारो निषेधार्थकमव्ययम्  ॥  २।४०।३०  ॥   

  

स इति । अचिन्त्यात्मा तत्कृपामन्तरा चिन्तनाशक्यस्वरूपो रामस्त्वरितं
शीघ्रं वाह्यतामिति सञ्चोदयामास  ॥  २।४०।३१  ॥   

  

नोदनमेव वर्णयन्नाह-- राम इति । याहीति रामः तिष्ठेति जनश्च
सञ्चोदयामासेत्यनुकृष्यते अत एव चोदितः उभयप्रेरितः सूतः उभयं वाहनस्थापनं
नाशकत् । न च रामाज्ञापनात् जनप्रेरणायाः दौर्बल्याद्बाधसम्भवेनोभयं
नाशकदिति विरुद्धमिति वाच्यम् । राजादीनामपि जनान्तःपातित्वेन
तदनुमतिसम्भावनया तस्यापि बलवत्त्वेन अतिविचारमन्तरा बाधायोगात्  ॥  २।४०।३२
 ॥   

  

निरिति । रामे निर्गच्छति सति पतितैः पौरजनाश्रुभिः अभ्यवहितं
रथचलनैरभ्युत्थितं महीरजः प्रणनाश प्रशशाम  ॥  २।४०।३३  ॥   

  

रुदितेति । राघवस्य प्रयाणे सति रुदिताश्रुपरिद्यूनं
रोदनाश्रुज्ञाप्योत्साहाभाववदत एव अचेतनं चेतनाभाववत्पुरमासीत्  ॥  २।४०।३४
 ॥   

  

सुस्रावेति । आयाससम्भवं वियोगजनितदुःखसम्भूतमस्रमश्रु स्त्रीणां
नयनैर्नेत्रेभ्यः सुस्राव । तत्र दृष्टान्तः मीनसङ्क्षोभचलितैः मीनानां यः
सङ्क्षोभः आकुलतया सञ्चलनं तेन चलितैः पङ्कजैः पङ्कजेभ्यः सलिलमिव  ॥ 
२।४०।३५  ॥   

  

दृष्ट्वेति । एकचित्तगतं रामवियोगासहिष्णुत्वेन समानचित्ततां प्राप्तं पुरं
दृष्ट्वा नृपतिः पपात । तत्र दृष्टान्तः कृत्तमूलः कृत्तं छिन्नं मूलं यस्य
स द्रुम इव  ॥  २।४०।३६  ॥   

  

तत इति । ततः दशरथपातानन्तरं सीदन्तं राजनं प्रेक्ष्य विद्यमानानां नराणां
भृगदुःखितं यथा स्यात्तथा हलहलाशब्दः एककालसर्वजनप्रभूतत्वेन महास्वनविशेषः
जज्ञे बभूव । यदि च सीदन्तमित्यस्य समीपं प्राप्तमित्यर्थः । तदा
भृशदुःखितमिति राजविशेषणम्  ॥  २।४०।३७  ॥   

  

हा रामेति । अन्तःपुरसमृद्धमन्तःपुरसहितमित्यर्थः । क्रोशन्तं
राजानमवलोक्येति शेषः । केचित् हा राम इति अपरे राममातेति पर्यदेवयन्
व्यलपन्  ॥  २।४०।३८  ॥   

  

अन्वीक्षमाण इति । पथि अनुगतौ प्राप्तौ "पुमान् स्त्रिया" इति एकश्ोषः  ॥ 
२।४०।३९  ॥   

  

स इति । धर्मपाशेन धर्मस्य पः पालनं तस्य अशो व्याप्तिस्तेन संयुक्तः स
रामः पाशेन बद्धः किशोरो ऽश्वसूनुरिव प्रकाशं यथा स्यात्तथा मातरं
नाभ्युदैक्षत तेन रामस्य सुशीलतातिशयो व्यक्तः  

"धर्मपाशेन सङ्क्षिप्तः" इति भूषणपाठः तत्र धर्मपालनव्याप्त्या सम्प्रेरित
इत्यर्थः । व्याप्तेः प्रेरिकात्वं च भिक्षा वासयतीत्यादाविव भाक्तम्  ॥ 
२।४०।४०  ॥   

  

पदातिनाविति । यानार्हौ नित्यं यानगमनयोग्यौ सुखोचितौ नित्यं
सुखप्राप्तियोग्यौ मातापितरौ पदातिनौ दुःखार्तौ च दृष्ट्वा शीघ्रं याहि रथं
प्रापयेति सारथिं सञ्चोदयामास  ॥  २।४०।४१  ॥   

  

शीघ्रं यापने हेतुं वदन्नाह-- नहीति । दुःखजं दुःखजनकं पितुर्मातुश्च
दर्शनं सहितुं नैव शक्तः, तत्र दृष्टान्तः तोत्रैरङ्कुशैर्नुन्नः प्रेरितो
द्विप इव  ॥  २।४०।४२  ॥   

  

प्रत्यगारमिति । सा राममाता अभ्यधावत रथमिति शेषः । तत्र दृष्टान्तः
बद्धवत्सा बद्धः गृहे निरुद्धो वत्सो यस्याः सा सवत् प्रयत्नसहिता
वत्सकारणात् वत्सार्थं प्रत्यगारं प्रतिदिनमागन्तव्यगृहमायान्ती धावन्ती
धेनुर्यथा  ॥  २।४०।४३  ॥   

  

तथेति । तेन प्रकारेण रथमनुधावतीमनुधावन्तीं नेत्रजं वारि स्रवन्तीं
नृत्यन्तीं गात्रविक्षेपं कुर्वन्तीं तां मारतं कौशल्यां स रामः असकृदेव
प्रैक्षत । इव एवार्थे श्लोकद्वयमेकान्वयि  ॥  २।४०।४४,४५  ॥   

  

तिष्ठेति । सुमन्त्रस्य आत्मा मनः चक्रयोः युद्धार्थं
विष्णुद्वयप्रक्षेपितसुदर्शनयोरन्तरा मध्ये इव बभूव  ॥  २।४०।४६  ॥   

  

मत्कर्तृकनिवारणे ऽपि त्वया रथः किमर्थं न स्थापित इति राज्ञा पृष्टेन मया
किमुत्तरयितव्यमिति सुमन्त्रशङ्कामुपलभ्य राम आह-- नाश्रौषमिति । उपालब्धः
राज्ञा भर्त्सनपूर्वकं पृष्टो ऽपि त्वं दुःखस्य चिरं विलम्बः
पापिष्ठमतिपापानुमापकमित्यर्थः । अतो नाश्रौषं
रथनिवारणफलकभवद्वचनकर्मकश्रुत्यनुकूलव्यापारानुकूलकृतिमान्नासमिति वक्ष्यसि
इति तं सुमन्त्रं रामो ऽब्रवीत् अत्र नैयायिकमते फलव्यापारौ धात्वर्थौ
कृतिः प्रत्ययार्थः वैयाकरणमते ऽपि न क्षतिः । तन्मते कृतेर्धात्वर्थत्वात्
प्राचीनमते ऽपि व्यापारस्य धात्वर्थत्वेन तस्य च व्यापारो भावना
सैवेत्यादिना कृत्यनतिरेकात् तस्या अपि धात्वर्थत्वं सिद्धमेव । प्राचीनमते
कृतिजन्यत्वेन व्यापारस्य न बोधविषयत्वं नवीनमते तत्त्वेनापीत्यन्यदेतत् ।
अत्रैवङ्कल्पने धर्मात्मा सत्यसन्धश्च सत्यवाक्यो दृढव्रत इत्यादिना नित्यं
सत्यादिधर्मपरायणस्य रामस्य न मिथ्योपदेशकत्वम् । न च कृतेर्निषेधे
तज्जन्यव्यापारजनितश्रुतेरपि निषेधापत्त्या मिथ्योपदेशकर्तृत्वं तदवस्थमिति
वाच्यं कृतिजन्यव्यापारमन्तरा ऽपि श्रुतेरनुभवसिद्धत्वात् । तथाच
कृतिजन्यव्यापारजनितश्रुतेर्निषेधे ऽपि
विषयेन्द्रियसम्बन्धजनितश्रूतेर्निषेधात् न मिथ्यासंसर्गित्वम् ।
कृतिजन्यव्यापारजनितश्रुतेर्निषेधो विषयेन्द्रियसम्बन्धजनितश्रुतेरपि निषेध
इति तु न भ्रमितव्यं श्यामं घटं न पश्येत्युक्तं
श्यामेतरघटविषयकदर्शननिषेधस्यानुभ्ावविरुद्धत्वात् चिरं दुःखस्य
पापिष्ठमित्युक्तेः स्थितावधिकं दुःखं भवितेति ध्वनितम्  ॥  २।४०।४७  ॥   

  

स इति । स सुमन्त्रः तं समीपस्थं जनमनुज्ञाप्य तदनुमतिं गृहीत्वा व्रजतः
चलतो ऽपि हयान् शीघ्रमतिवेगं यथा स्यात्तथा चोदयामास  ॥  २।४०।४८  ॥   

  

न्यवर्ततेति । राज्ञो जनः राजकीयः पुरुषः रामं प्रदक्षिणं कृत्वा न्यवर्तत
दशरथसमीपं प्रापेत्यर्थः । आशुवेगेन मनसा तु राजकीयो जनः मानुषं साधारणजनो
ऽपि न न्यवर्तत जनस्य नञश्चावृत्तिः  ॥  २।४०।४९  ॥   

  

राजकीयपुरुषस्य राजसमीपगमने प्रयोजनं वदन्नाह-- यमिति । पुनरायातं
पुनरागमनविशिष्टं यं जनमिच्छेत्तं जनं दूरं नैवानुव्रजेत् इति वचो ऽमात्या
ऊचुः  ॥  २।४०।५०  ॥   

  

तेषामिति । तेषाममात्यानां वचो निशम्य श्रुत्वा सभार्यो राजा व्यवस्थितः
तत्रैवातिष्ठदित्यर्थः  ॥  २।४०।५१  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
चत्वारिंशः सर्गः  ॥  २।४०  ॥   

  

  


