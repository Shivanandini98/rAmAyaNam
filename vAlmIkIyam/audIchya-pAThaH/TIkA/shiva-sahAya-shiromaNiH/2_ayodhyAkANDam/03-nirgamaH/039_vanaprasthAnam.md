+++
title = "०३९ वनप्रस्थानम्"
title_english = "039 Rama seeks blessings of his mother"

+++


रामस्येति । वचो वचनं श्रुत्वा मुनिवेषधरं तं रामं समीक्ष्य च भार्याभिः सह
राजा विगतचेतनः कर्तव्यविषयकनिश्चयाभाववानासेति शेषः  ॥  २।३९।१  ॥   

  

नेति । एनं राघवं दुःखेन सन्तप्तो राजा न प्रत्यवैक्षत अत्यन्तं नावालोकयत्
अभिसम्प्रेक्ष्य किञ्चिदवलोक्यापि न प्रत्यभाषत  ॥  २।३९।२  ॥   

  

स इति । दुःखितः अतिदुःखाक्रान्तः अत एव असञ्ज्ञः सञ्ज्ञारहित इव स महीपतिः
मुहूर्तं विललाप विविधमभाषत  ॥  २।३९।३  ॥   

  

तद्भाषणमेवाह-- मन्ये इत्यादिभिः । विवत्सा वत्सरहिता कृताः बहवो धेनव इति
शेषः । प्राणिनो मनुष्यादयो वा हिंसिताः किञ्च बहवः प्राणिनः विवत्साः
प्रियापत्यरहिताः कृताः अत एव हिंसिताः पीडिताः तत्तस्माद्धेतोः इदं दुःखं
मामुपस्थितम् एतेन तस्मिन्काले वियोगदुःखेन
स्वपापसंसर्गित्वाभावादिर्विस्मृत इति सूचितम् । तेन तद्दुःखस्य परा काष्ठा
सूचिता  ॥  २।३९।४  ॥   

  

इदं दुःखं मृते सति कथञ्चिन्निवर्तेत तत्त्वस्माकं दुर्लभमिति बोधयन्नाह--
नेति । अनागते अने सर्वरक्षके परमात्मनि आगते नित्यं प्राप्ते अत एव अकाले
कालगतिरहिते जने विद्यमानाद्देहाज्जीवितं जीवनं नैव भवति । अतो हेतोः
सूक्ष्मे वसने वाससी विहाय तापसाच्छादं तपस्विजनोचिताच्छादनविशिष्टं
पावकसङ्काशं पुरतः स्थितमात्मजं कैकेय्या सहितो यो ऽहं पश्यामि तस्य
क्लिश्यमानस्य मम मृत्युर्न विद्यते । एतेन रामागमनात्पूर्वं तद्दुःखस्य
दुष्परिहरत्वं सूचितम् । श्लोकद्वयमेकान्वयि  ॥  २।३९।५,६  ॥   

  

अकालविवासने केकय्या नापराध इति बोधयन्नाह-- एकस्या इति । इमां प्रसिद्धां
निकृतिं शाठ्यं संश्रित्य स्वार्थे अहमतीव राज्ञीप्रियेत्यर्थे
प्रयतमानायाः केकय्याः केकयप्रेषितायाः केकयीदास्या इत्यर्थः । एकस्याः
प्रधानायाः मन्थरायाः कृते कृतिसाध्ये अकालिकरामविवासने अयं सर्वो जनः
खिद्यते "एको ऽन्यार्थे प्रधाने च प्रथमे केवले तथा । साधारणे समाने ऽल्पे
सङ्ख्यायां च प्रवर्तते" इत्यभियुक्तोक्तिः  ॥  २।३९।७  ॥   

  

एवमिति । बाष्पेण अश्रुणा पिहितेक्षणः व्याप्तनेत्रः स राजा एवं
वचनमुक्त्वा रामेति सकृदेकवारमुक्त्वा व्याहर्तुमन्यत्किञ्चिद्वक्तुं नैव
शशाक  ॥  २।३९।८  ॥   

  

सञ्ज्ञामिति । उपलभ्य प्राप्य अश्रुपूर्णाभ्यां नेत्राभ्यामुपलक्षितो
महीपतिः इदमब्रवीत्  ॥  २।३९।९  ॥   

  

तद्वचनमेवाह-- उपवाह्यमिति । हयोत्तमैः उत्तमाश्वैः रथं युक्त्वा योजयित्वा
त्वमायाहि इह प्राप्नुहि । तत्प्रयोजनमाह-- उपवाह्यं नित्यं
रथकरणकवहनकर्मीभूतं महाभागमेनं राममितो ऽस्माज्जनपदात्पदं जनपदं देशं
प्रापय । "औपवाह्यम्" इति पाठस्तु स्वार्थिकष्यञा साधुः "योज्य" इति पाठे
तु ल्यबार्षः  ॥  २।३९।१०  ॥   

  

एवमिति । साधुर्वीरः पुत्रः पित्रादिना यन्निर्वास्यते तद्गुणवतां गुणानां
फलमुच्यते  ॥  २।३९।११  ॥   

  

राज्ञ इति । शीघ्रविक्रमः अतित्वरया कार्यसाधकः सुमन्त्रः तत्र रामसन्निधौ
ययौ प्राप  ॥  २।३९।१२  ॥   

  

तमिति । अञ्जलिं प्रणयसूचकबद्धयुगलकरं कृत्वा परमवाजिभिर्युक्तं रथमाचचक्षे
भवत्पित्राज्ञप्तेन मया रथो ऽयं प्रापित इत्युवाच  ॥  २।३९।१३  ॥   

  

राजेति । सर्वतः सर्वप्रकारेण शुचिः कापट्यादिसंसर्गरहितः दशकालज्ञो राजा
वित्तसञ्चये धनधान्यसङ्ग्रहे व्यापृतं नियुक्तं कोशाधिकारिणमित्यर्थः ।
सत्वरमाहूय निश्चितं वचः उवाच । "शुचिम्"  

इति भूषणपाठः  ॥  २।३९।१४  ॥   

  

तद्वचनमेवाह-- वासांसीति । एतानि वनवासे नियमितानि वर्षाणि सङ्ख्याय
ज्ञात्वा वरार्हाणि अतिप्रशंसनीयानि वासांसि चतुर्दशवर्षेषु
धारणयोग्यवस्त्राणि तादृशानि भूषणानि च वैदेह्याः वैदेह्यर्थं क्षिप्रमानय
 ॥  २।३९।१५  ॥   

  

नरेन्द्रेणेति । ततः राजसमीपात्कोशगृहं गत्वा तत् राजाज्ञप्तं सर्वमाहृत्य
आनीय सीतायै प्रायच्छत्  ॥  २।३९।१६  ॥   

  

सेति । सुजाता शोभनं सर्वमङ्गलकारकं जातं जन्म यस्याः सा वनं प्रस्थिता
वैदेही सुजातानि शोभनलक्षणवन्ति गात्राणि तैः राज्ञा दापितैः
विचित्रैर्विभूषणैर्भूषयामास  ॥  २।३९।१७  ॥   

  

व्यराजयतेति । सुविभूषिता शोभनविभूषणविशिष्टा वैदेही तत्स्वाधिष्ठितं वेश्म
गृहं व्यराजयत अशोभयत । तत्र दृष्टान्तः उद्यतः उदयं प्राप्नुवतः अंशुमतः
प्रशस्तकिरणविशिष्टस्य विवस्वतः सूर्यस्य प्रभा कान्तिः काले
घनाद्यनाच्छन्नसमये खमाकाशमिव एतेन तस्याः परमोत्साहसूचितः  ॥  २।३९।१८  ॥   

  

तामिति । कृपणं कार्पण्यमनाचरन्तीमुदारचेष्टामित्यर्थः । मां मैथिलीं
मृर्ध्न्युपाघ्राय भुजाभ्यां परिष्वज्य श्वश्रूः कौसल्या वचनमब्रवीत्  ॥ 
२।३९।१९  ॥   

  

तद्वचनमेवाह-- असत्य इति । प्रियैः स्वस्वामिभिः सततं सत्कृताः याः
स्त्रियः विनिपातगतं त्यक्तैश्वर्यं भर्तारं नाभिमन्यन्ते स्वसेव्यत्वेन
नेच्छन्ति ताः अस्मिन् लोकवेदप्रसिद्धे सर्वलोके असत्य पापिन्य इत्यर्थः  ॥ 
२।३९।२०  ॥   

  

एष इति । पुरा अनापत्काले सुखं पत्या सहानन्दमनुभूय भुक्त्वा अल्पामीषदपि
आपदं पत्यापत्तिं प्राप्य दृष्ट्वेत्यर्थः । दुष्यन्ति
नानादुर्गुणैर्दूषयन्ति प्रजहति त्यजन्त्यपि एषः पत्युर्दोषवादः त्यागश्च
नारीणां दुष्टस्त्रीणां स्वभावः । कर्तृकर्मणी अध्याहर्तव्ये  ॥  २।३९।२१
 ॥   

  

स्वभावान्तराणि वर्णयन्त्याह-- असत्यशीला इति । असत्यं मृषा कथनं शीलं
स्वभावो यासां ताः अत एव विकृताः दर्शनमात्रेण विकारोत्पादिकाः अत एव
दुर्गाः दुरवगाह्याभिप्रायाः अत एव अहृदया न हृदयं स्वपतिविषयकं मनो यासां
ताः अत एव पापसङ्कल्पाः पापेषु परपुरुषप्रसङ्गादिषु सङ्कल्पो यासां ताः अत
एव क्षणमात्रविरागिणः पुरुषान्तरलावण्यमवलोक्य ततो ऽपि तूर्णं
विरक्तचित्ताः असत्यः स्त्रियो भवन्तीति शेषः । क्षणमात्रविरागिण इति
सामान्ये नपुंसकम् एतेनैवंविधाः स्त्रियः दूरतः परिहर्तव्या इति ध्वनितम्
 ॥  २।३९।२२  ॥   

  

ननु मामकीं रीतिमवलोक्य ता अपि स्वदुःस्वभावं त्यक्तार इत्यतः
स्वभावान्तराण्याह-- नेति । कुलं शोभनकुलोत्पत्तिः स्त्रीणां
दुष्टस्त्रीणां हृदयं न गृह्णाति पापेभ्यो निवर्तयति एवमन्यदपि योजनीयम्
तत्र कृतमुपकारः, विद्यासदुपदेशः, दत्तं द्रव्यादि, समर्पणं सङ्ग्रहः,
स्वसमीपेत्यन्तस्थापनं तत्र हेतुः यतस्ता अनित्यहृदयाः प्रतिक्षणं
ध्वंसप्रतियोगिनिश्चयकारिण्यः । एतेन तत्संसर्गो दोषावह एवेति व्यञ्जितम्
 ॥  २।३९।२३  ॥   

  

साध्वीनामिति । शीले स्वधर्मचिन्तने चित्तवृत्तिनिरोधे वा सत्ये
मिथ्यारहितवचने श्रुते गुरूपदेशश्रवणे स्थिते स्थिरे त्वकुलमर्यादायामिति
शेषः । स्थितानां साध्वीनां, पतिव्रतानां स्त्रीणां तु परममुत्तमं
पवित्रकारकमेकः पतिः पतिसेवैव पतिसेवामन्तरा सर्वं निरर्थकं भवतीति
तात्पर्यम् । अतः पतिरेव विशिष्यते सर्वधर्मेभ्य इति शेषः । "श्रुते समे"
इति भूषणपाठः  ॥  २।३९।२४  ॥   

  

स इति । वनं प्रव्राजितः अस्माभिः प्रेषितः पुत्रो मत्सुतः स त्वत्पतिः
रामः त्वया नावमन्तव्यः केनापि हेतुना तदपमानं न कार्यमित्यर्थः । तत्र
हेतुः एष रामः तव देवसमः सर्वप्रमोदः देवशब्दो  

मोदार्थक दिवुप्रकृतिकघञन्तः समशब्दः सर्वपर्यायः तयोः समानाधिकरणः
तत्पुरुषः पञ्चम्यर्थे बहुव्रीहिर्वा  ॥  २।३९।२५  ॥   

  

विज्ञायेति । धर्मार्थसंहितं धर्म एव अर्थः प्रयोजनं तेन संहितं तस्याः
कौशल्यायाः वचनं विज्ञाय सतात्पर्यं ज्ञात्वा सीता इदमुवाच  ॥  २।३९।२६  ॥   

  

तद्वचनमेवाह-- करिष्य इति । आर्या सर्वश्रेष्ठा भवती यन्मामनुशास्ति
तत्सर्वमहं करिष्ये एव तत्र हेतुः भर्तुः सम्बन्धिनि यथा वर्तितव्यं तथा मे
मया श्रुतं पूर्वमेव मातापितृभ्यामिति शेषः अतो ऽहमभिज्ञा
भवदादिसेवाविषयकज्ञानवत्यस्मि  ॥  २।३९।२७  ॥   

  

दुस्सङ्गो ऽपि ममाकिञ्चित्कर इति बोधयितुमाह-- नेति । असज्जनेन अल्पसज्जनेन
अपरिपक्वेनेत्यर्थः । मां समानयितुं समानां कर्तुमार्या भवती नार्हति
परिपक्वपतिव्रताहमिति तात्पर्यम् । अतः धर्माद्धर्मपथाद्विचलितुं
दुस्सङ्गेनाप्यन्यत्र गन्तुमहं नालं न समर्था तत्र दृष्टान्तः
चन्द्रात्प्रभा तत्कान्तिरिव  ॥  २।३९।२८  ॥   

  

नातन्त्रीति । अतन्त्री तन्त्रीरहिता वीणा न विद्यते यत्नान्तरशतैरपि
वादनाश्रया न भवतीत्यर्थः । अचक्रः चक्राभ्यां रहितो रथो न विद्यते
यत्नान्तरशतैरपि गमनाश्रयो न भवतीत्यर्थः । एवं शतात्मजापि या स्त्री अपतिः
पतिरहिता स्यात्सा सुखं न एधेत सुखाश्रया न भवतीत्यर्थः । एतेन पतिरेव
स्त्रीणां सुखहेतुरिति व्यञ्जितम्  ॥  २।३९।२९  ॥   

  

तदेव द्रढयन्ती आह-- मितमिति । मितं परिमितमत अमितस्य सर्वस्वस्य दातारं का
अभिज्ञा न पूजयेत्सर्वापि पूजयेदित्यर्थः  ॥  २।३९।३०  ॥   

  

सेति । श्रेष्ठा श्रुतधर्मपरावरा श्रेष्ठाभ्यः स्वमात्रादिभ्यः श्रुतः
धर्मपरावरः उत्कृष्टापकृष्टरूपधर्मो यया सा अत एव स्त्रियाः भर्तैव दैवतं
देवता एवं गता ज्ञानवती अहं किं किमर्थमवमन्येयम्  ॥  २।३९।३१  ॥   

  

सीताया इति । हृदयङ्गमं मनोहरं वचनं श्रुत्वा शुद्धसत्त्वा
विशुद्धान्तःकरणा कौशल्या दुःखहर्षजं दुःखवत्प्रतीयमानो यो हर्षः
तज्जन्यमश्रु मुमोच । दुःखत्वेन प्रतीयमानत्वं हर्षस्य नवोढानां पतिसहगमने
प्रसिद्धम्  ॥  २।३९।३२  ॥   

  

तामिति । मातृमध्येतिसत्कृतां तां मातरमभिप्रेक्ष्य रामो वाक्यमब्रवीत्  ॥ 
२।३९।३३  ॥   

  

तद्वाक्यमेवाह-- अम्बेति । अम्ब हे मातः दुःखिता भूत्वा मम पितरं त्वं मा
पश्येः तत्र हेतुः वनवासस्य वनवाससमयस्य क्षयो ध्वंसः क्षिप्रमेव भविष्यति
त्वद्दुःखमवलोक्य सो ऽतिदुःखी भविता तन्माभूदिति तात्पर्यम्  ॥  २।३९।३४
 ॥   

  

ननु वनवासकालस्य बहुत्वात्कथं द्रुतं नाश इत्यत आह-- सुप्ताया इति ।
सुप्ताया इव ते गमिष्यन्ति गन्तारः अनन्तरं समग्रं समीचीनः अग्रः अग्रगन्ता
सन्देशहर इत्यर्थः । यस्य तं सुहृद्वृतं सम्प्राप्तं मां द्रक्ष्यसि
द्रष्टासि । सुप्ताशब्द आचारक्विबन्तः चशब्दो ऽनन्तरार्थकः  ॥  २।३९।३५  ॥   

  

एतावदिति । अभिनीतः प्राप्तः अर्थः मातृप्रयोजनं यस्मिन् तदेतावद्वचः
जननीमुक्त्वा त्रयः शतशतार्धाः त्रयश्शतेन शतत्रयेण युक्तः शतार्धः
पञ्चाशत्परिच्छेदकत्वेन यासु ताः मातरः अवेक्ष्य संविविच्य ददर्श । तथा
चोत्पत्तयः शुभा इतिवत्प्रयोगः त्रेस्त्रय आदेशो ऽत एव निर्देशात्  ॥ 
२।३९।३६  ॥   

  

ता इति । स दशरथात्मजो रामः इदं वाक्यं निजगाद  ॥  २।३९।३७  ॥   

  

तद्वाक्यमेवाह-- संवासादिति ।
संवासादत्यन्तसन्निकर्षादज्ञानाद्भवतीनामभिप्रायाविचारणाद्वा परुषं
भवत्प्रतीतिविषयीभूतकठोरवचनादि यत्किञ्चित्कृतं निष्पादितं तन्मे कृतं
समुपजानीत क्षमध्वम्  

एददर्थं सर्वाः वो युष्मान् आमन्त्रयामि प्रार्थयामि  ॥  २।३९।३८  ॥   

  

वचनमिति । समाहितं समाधानकारकमेतद्वचनं शोकोपहतचेतसः सर्वाः स्त्रियः
शुश्रुवुः  ॥  २।३९।३९  ॥   

  

जज्ञ इति । सन्नादो महान् शब्दः मानवेन्द्रस्य दशरथस्य राघवे रामे  ॥ 
२।३९।४०  ॥   

  

मुरजेति । यद्वेश्म गृहं मुरजादिवाद्यविशेषत्रयघोषवत्तच्छब्दविशिष्टं पुरा
बभूव तत् विलपितपरिदेवनाकुलं विलपितैः को ऽस्मान् रक्षितेत्यादिवाक्यैः
यत्परिदेवनं तेनाकुलं व्याप्तं बभूव अत एव व्यसनगतं
विविधकर्मकचित्तचालनप्रापकमत एव सुदुःखितमतिदुःखप्रदमभूत् श्रोतृ़णामिति
शेषः  ॥  २।३९।४१  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
एकोनचत्वारिंशः सर्गः  ॥  २।३९  ॥   

  

  


