+++
title = "०५० गङ्गातीरे गुहसमागमः"
title_english = "050 Rama bids farewell to his birth place"

+++


सूतसम्भाषणानन्तरकालिकं वृत्तमाह-- विशालानित्यादिभिः ।
विशालान्विस्तीर्णान्रम्यान्कोशलान्यात्वा तदन्तं प्राप्य अयोध्यामुन्मुखः
अभिमुखो रामः वाक्यमब्रवीत्  ॥  २।५०।१  ॥   

  

तद्वाक्यमेवाह-- आपृच्छे इति । पुरि श्रेष्ठे सर्वोत्कृष्टे हे पुरि त्वां
यानि दैवतानि त्वां पालयन्ति रक्षन्ति यानि च आवसन्ति भवत्प्रीत्या नित्यं
तिष्ठन्ति तानि च आपृच्छे कथयामि  ॥  २।५०।२  ॥   

  

तद्वचनमेवाह-- निवृत्तेति । निवृत्तवनवासः
चतुर्दशवर्षनियमितवनवासान्निवृत्तः अत एव जगतीपतेः पितुः अनृणः
आज्ञापितकरणेन तदृणरहितः त्वां दैवतसहितभवतीं पुनर्द्रक्ष्यामि । एतेन
भवत्यापि पित्रादिसमीपे गन्तव्यमिति सूचितं तेन केनिचद्रूपेण सापि
सहैवागतेति व्यक्तं तेन तस्याः कामचारगमनकर्त्रीत्वं व्यञ्जितम्  ॥  २।५०।३
 ॥   

  

तत इति । ततः अयोध्याज्ञापनानन्तरं रुचिरताम्रे स्वाभाविकस्वछारुणे अक्षिणी
नेत्रे यस्य सः अश्रुपूर्णमानन्दजलव्याप्तं मुखं यस्य सः अदीनः नित्यं
दीनत्वाभावविशिष्टः रामः जानपदं जनमब्रवीत्  ॥  २।५०।४  ॥   

  

तद्वचनमेवाह-- अनुक्रोश इति । यथार्हं यथायोग्यमपि अनुक्रोश आदरः दया च
कृतः कृता लिङ्गविपरिणामेनान्यत्राप्यन्वयः । अतः अर्थसिद्धये
स्वस्वकार्यनिर्वर्तनाय गम्यताम् । ननु सहगमने का क्षतिरित्यत आह-- दुःखस्य
चिरं विलम्बः पापीयः न युक्तमित्यर्थः । एतेन सहगमने भवतां मद्गमनादिजनितः
खेदातिशयो भविष्यतीति सूचितम्  ॥  २।५०।५  ॥   

  

ते इति । ते रामेण निवारिताः नराः घोरं विलपन्तः विविधं कथयन्तः
क्वचित्क्वचिद्व्यतिष्ठन् स्थितियोग्यस्थलाविचारेणैवातिष्ठन्नित्यर्थः  ॥ 
२।५०।६  ॥   

  

तथेति । अतृप्तानां रामदर्शनहेतुकतृप्तिरहितानामत एव तथा तेन प्रकारेण
विलपतामेषां जनानामचक्षुर्विषयं चक्षुर्गतिरहितदेशं राघवः प्रायात् तत्र
दृष्टान्तः क्षणदामुखे सायंसमये अर्को यथा  ॥  २।५०।७  ॥   

  

तत इति । धान्यधनैः उपेतान्युक्तान्दानशीलजनान्दानिजनविशिष्टानत एव
शिवान्मङ्गलविशिष्टानकुतश्चिद्भयान् कुतश्चिद्भयरहितानत एव रम्यान्
चैत्ययूपसमावृतान् चैत्याः देवाधिष्ठितवृक्षादयः यूपाः
यज्ञस्तम्भास्तैर्युक्तान्  ॥  २।५०।८  ॥   

  

उद्यानाम्रवणोपेतामुद्यानैः पुष्पवृक्षादिनिर्मितवाटिकाविशेषैः आम्रवनैश्च
उपेतान्युक्तान्सम्पन्नाः अतिरमणीयाः सलिलाशयाः येषु तानत एव
तुष्टपुष्टजनैः आकीर्णान्व्याप्तान्गोकुलाकुलसेवितान् गवां कुलैः गवादिभिः
गवामकुलैः गवयमहिष्यादिभिः सेवितान्  ॥  २।५०।९  ॥   

  

ब्रह्मघोषैः वेदनादैः अभिनादितानत एव नरेन्द्राणां
रक्षणीयान्कोशलानत्यवर्तत । श्लोकत्रयमेकान्वयि  ॥  २।५०।१०  ॥   

  

मध्येनेति । मुदितं स्फीतं स्वच्छं नरेन्द्राणां खण्डमण्डलेश्वराणां भोज्यं
राज्यं मध्येन मध्यगतमार्गेण ययौ  ॥  २।५०।११  ॥   

  

तत्रेति । तत्र तस्मिन् समये त्रिपथगां त्रयः स्वर्गमृत्युपाताललोका एव
पन्थानः तैर्गच्छति तां दिव्यां प्राकृतविलक्षणां शिवतोयां
परमकल्याणप्रदजलविशिष्टामशैवलां शैवालरहिताम् ऋषिभिर्निषेवितामत एव रम्यां
मनोहरां गङ्गां ददर्श  ॥  २।५०।१२  ॥   

  

आश्रमैरिति । आश्रमैः सिद्धमुन्यादिगृहैः समलङ्कृतां काले स्रानादिसमये
हृष्टाभिः अप्सरोभिः सेवितामम्भोह्रदामम्भः पूर्णह्रदविशिष्टां शिवां
शिवसम्बन्धिनीम्  ॥  २।५०।१३  ॥   

  

देवादिभिः किन्नरैश्च उपशोभितां नागगन्धर्वपत्नीभिः सततं सेवितां शिवां
शिवप्रापिकाम्  ॥  २।५०।१४  ॥   

  

देवाक्रीडानां देवाक्रीडाविशिष्टपर्वतानां शतैः आकीर्णा तीरद्वये व्याप्तां
देवोद्यानैः देवनिर्मितपुष्पादिवृक्षवाटिकाभिर्युतां नदीं
सर्वनदीमनोरथपूरिकां सर्वनदीस्वामिनीमित्यर्थः । देवार्थं
क्रीडार्थमाकाशगमां शिलासङ्घट्टोत्थितजलकणिकाद्वारा आकाशगमनकर्त्रीं
विख्यातां सकलभुवनप्रसिद्धां देवपद्मिनीं देवभोग्यपद्मविशिष्टाम्  ॥ 
२।५०।१५  ॥   

  

जलाघाताट्टहासोग्रां जलानां शिलसु पतिततो यानां यः आघातः अतिसङ्घर्षः तेन
जातो यो ऽट्टहासः अट्टहाससदृशशब्दः तेन उग्रां फेननिर्मललहासिनीं फेन एव
निर्मलहासो ऽस्त्यस्याः तां क्वचिद्देशे वेणीकृतजलामनेकविधतिर्यगादिगमनेन
वेणीकृतं जलं यया सा तामावर्तैः अनेकविधभ्रमितजलैः शोभिताम्  ॥  २।५०।१६
 ॥   

  

स्तिमितगम्भीराम् स्तिमिता निश्चला सा एव गम्भीरेति कर्मधारयः तां वेगेन
समाकुलां व्याप्तां गम्भीरः निर्घोषः शब्दो यस्याः सा तां भैरवो भयप्रदः
निःस्वनो यस्याः सा ताम्  ॥  २।५०।१७  ॥   

  

देवसङ्घैः आप्लुतं स्नातं जलं यस्याः सा तां निर्मलान्येवोत्पलानि तैः
सङ्कुलां व्याप्ताम् आभोगेन जलपरिपूर्णतया विशिष्टं पुलिनं यस्याः सा ताम्
"आभोगः परिपूर्णता" इत्यमरः । निर्मला स्वच्छा वालुका यस्यां ताम्  ॥ 
२।५०।१८  ॥   

  

हंसादिभिः सङ्घुष्टामभिपन्नां व्याप्तामनिन्दितां स्वजननिन्दानिवर्तिकाम्
 ॥  २।५०।१९  ॥   

  

क्वचित्तीररुहैः तीरजनितैः, फुल्लान्येवोत्पलानि तैः छन्नां, पद्मवनैः
कमलजातिविशेषसमूहैः आकुलाम्  ॥  २।५०।२०  ॥   

  

कुड्मलैः कलिकाभिः कुमुदखण्डैः कुमुदसमूहैः उपशोभितां
नानापुष्परजोभिर्ध्वस्तां व्याप्तामित्यर्थः । क्वचित्प्रयागादौ समदां
स्वेच्छयोत्पथगत्यादिभिः मदसहितामिव  ॥  २।५०।२१  ॥   

  

व्यपेति । व्यपेतो निःशेषतो निवर्तितो मलसङ्घातः जनानां पापसमूहो यया तां
मणिनिर्मलदर्शनां रजोसम्बन्धाभावे शिलाघाते वा मणिवन्निर्मलं स्वच्छं
दृश्यते । सा तां दिशागजैः दिग्गजजातीयगजैः मत्तैर्वनगजैश्च वरवारणैः
ग्रामीणोत्तमगजैश्च  ॥  २।५०।२२  ॥   

  

देवराज इन्द्रः उपवाह्यो येषां तैः ऐरावतजातीयगजैरित्यर्थः ।
सन्नादितवनान्तराम् सन्नादितं वनस्यारण्यस्य जलस्य वा अन्तरं मध्यं
समीपदेशो वा यस्याः तां जलवाची वनशब्दः कोशे प्रसिद्धः । भूषणोत्तमैः
भूषितां प्रमदामिव  ॥  २।५०।२३  ॥   

  

किसलयैः नवीनपत्रैः द्विजैः विलक्षणपक्षिभिः वृताम् विष्णुपादच्युतां
विष्णोर्महाविष्णोः पादं स्थानं साकेतान्तर्वर्तिमहावैकुण्ठः
तस्माच्च्युतां प्रथमं निर्गतामत एव बालकाण्डोक्तहिमवत्प्रभवत्वं न
विरुध्यते । अत एव दिव्यां प्राकृतविलक्षणजनैरपि सेविताम् अर्शआद्यजन्तः ।
अत एव अपापां सर्वकालं पापसंसर्गशून्याम्  ॥  २।५०।२४  ॥   

  

शिंशुमारैर्जलकपिभिः "शिंशुमारो जलकपिः" इति वैजयन्ती । नक्रैः मकरैः
सागरतेजसा भगीरथतपोबलेन शङ्करस्य जटाजूटाद्भ्रष्टाम्  ॥  २।५०।२५  ॥   

  

सारसादिनादितां शृङ्गवेरपुरं प्रति शृङ्गवेरपुरसमीपे विद्यमानां गङ्गां
महाबाहुः राम आससाद  ॥  २।५०।२६  ॥   

  

तामिति । ऊर्मिभिः लहरीभिः कलिला व्याप्ता आवर्ता यस्या तामन्ववेक्ष्य
अवलोक्य अद्य इहैव वसामहे इति सुमन्त्रमब्रवीत्  ॥  २।५०।२७  ॥   

  

स्थलविशेषं निर्दिशन्नाह-- अविदूरादिति । प्रवालं नवीनपत्रमविदूरात्समीपे
सुमहान् इङ्गुदीवृक्षः  

तापसतरुः अत्रैव वसामः  ॥  २।५०।२८  ॥   

  

प्रेक्षामीति । देवादिभिः सम्मान्यं पूजनीयं सलिलं यस्याः तां सरितां
श्रेष्ठां प्रेक्षामि इहस्थ एव पश्यामीत्यर्थः । एतेन वासयोग्यत्वं सूचितम्
 ॥  २।५०।२९  ॥   

  

लक्ष्मण इति । बाढमतिशोभनमित्येवोक्त्वा तं राघवमिङ्गुदीवृक्षमुपययतुः
प्रापयामासतुः  ॥  २।५०।३०  ॥   

  

राम इति । अभियाय प्राप्य रथात् अवतरदवातरत् ।
आगमशास्त्रस्यानित्यत्वादड्विरहः  ॥  २।५०।३१  ॥   

  

सुमन्त्र इति । उपतस्थे सेवार्थं समीपं प्राप  ॥  २।५०।३२  ॥   

  

तत्रेति । तत्र तस्मिन्देशे आत्मसमः निखिलधृतिमानतिधैर्यवानित्यर्थः ।
बलवान् निषादजात्यः निषादजातीयः स्थपतिः अधीशः इति विश्रुतः ख्यातः गुहो
नाम गुहनामा राजा दशरथेन आज्ञप्त इति शेषः रामस्य सखाः आसीदिति शेषः । ननु
"हीनप्रेष्यं हीनसख्यं हीनगेहनिवेशनम्" इत्यादिना हीनजातिसख्यस्य उपपातकेषु
परिगणनात्प्रशस्तकुले प्रसूतः परमधर्मज्ञो राजा दशरथः रामश्च
हीनजातिनिषादेन सह सख्यं कथं कृतवान् इति तु न भ्रमितव्यम् । निषादानां
भगवदवतारभूतपृथुराजजनकब्राह्मणमथितवेनशरीरोद्भवत्वेन क्षत्रियत्वादत एव
निषादस्थपत्यधिकरणे "निषादस्थपतिं याजयेत्" इति श्रुत्या निषादस्थपतीनां
याजनाधिकारः सङ्गच्छते । प्रप्रञ्चितं चैतत् । निषादस्थपत्यधिकरणे
मीमांसकैः अत एव रामभोजनार्थं निषादकर्तृकोदनानयनं न विरुध्यते ।
धर्मशास्त्रे हीनप्रकरणे निषादपरिगणनं तु निषादविलोमजातानामिति न
विरोधस्तत्र निषादत्वव्यवहारस्तु भाक्त इति दिक्  ॥  २।५०।३३  ॥   

  

स इति । विषयं स्वदेशमागतं प्राप्तं रामं श्रुत्वा वृद्धादिभिः परिवृतः स
गुहः उपागतः रामसमीपं प्राप्तः  ॥  २।५०।३४  ॥   

  

तत इति । दूरादुपस्थितं प्राप्तं दृष्ट्वा सौमित्रिणा सह रामः गुहेन
समागच्छदालिङ्गनमकरोत्  ॥  २।५०।३५  ॥   

  

तमिति । आर्तः रामदर्शनमन्तरा अतिदुःखी गुहः तं राघवं सम्परिष्वज्य
अब्रवीत् । तद्वचनमेवाह-- हे राम यथा अयोध्या तव तथा इदं मत्पुरं तव अतः ते
किं करवाणि यथेच्छमाज्ञापयेत्यर्थः  ॥  २।५०।३६  ॥   

  

स्वभाग्यातिशयं बोधयन्नाह-- ईदृशमिति । ईदृशमतिमनोहरं प्रियमतिथिं कः
प्राप्स्यति न को ऽपीत्यर्थः । अर्धं पृथक्-- तत इति । पृथग्विधमनेकप्रकारं
गुणवत् स्वादुशीघ्रपरिपाकादिगुणविशिष्टमन्नाद्यमोदनादि उपादाय प्रापय्य  ॥ 
२।५०।३७  ॥   

  

अर्घ्यमर्घहितजलोपलक्षितपूजनसामग्रीमुपानयत् उवाच च । हकारो हर्षार्थः ।
अर्धद्वयमेकान्वयि । तद्वचनमेवाह-- स्वागतमिति । इयं मम भोग्या मही तवैव  ॥ 
२।५०।३८  ॥   

  

अतः भर्ता स्वामी भवानेव वयं प्रेष्या दासाः सर्वं वाक्यं सावधारणं भवतीति
न्यायेन एवकारलाभः अतः नः प्रदर्शितं राज्यमुपस्थितभक्ष्यादि च शयनानि
शय्याश्च खादनं घासादि च प्रशाधि स्वीकुरु तत्र भक्ष्यमन्नादि, भोज्यं
पायसादि, पेयं पानकरसादि, लेह्यं विलक्षणयवाग्वादि चकारेण
चूष्येक्षुदण्डादि । अर्धचतुष्टयमेकान्वयि  ॥  २।५०।३९  ॥   

  

गुहमिति । राघवो रामः प्रत्युवाच  ॥  २।५०।४०  ॥   

  

तत्प्रतिवचनमेवाह-- अर्चिता इत्यादिभिः ।
पद्भ्यामुपानदादिरहितचरणाभ्यामभिगमात् आगमनात् स्नेहसन्दर्शनेन च सर्वदा
निखिलदानकर्त्रा भवता वयमर्चिताः अत एव हृष्टाः अतिसन्तोषं  

प्राप्ताः  ॥  २।५०।४१  ॥   

  

भुजाभ्यामिति । साधुषु महात्मसु वृत्तं वर्तनं ययोस्ताभ्यां पीडयन्
पुनरालिङ्गनं कुर्वन् वाक्यं वचनान्तरमब्रवीत् । वचनान्तरमेवाह-- बान्धवैः
सह त्वां पश्यामि दिष्ट्या भाग्यमेतत्  ॥  २।५०।४२  ॥   

  

अपीति । राष्ट्रादौ ते कुशलम् । अपिः प्रश्ने मत्समुपकल्पितं प्रापितं
तत्सर्वं तु प्रतिजानामि मित्रधनत्वात् ममैवेदं सर्वमिति प्रतिज्ञां करोमि
तथापि प्रतिग्रहे राजभोग्यवस्तुग्रहणे न वर्ते अतो न गृह्णामीत्यर्थः ।
सार्धश्लोक एकान्वयी । हिस्तथाप्यर्थकः  ॥  २।५०।४३  ॥   

  

स्ववृत्तिं बोधयन्नाह-- कुशेति । वनगोचरं वनमात्रवसनशीलं तापसं तपोनिरतमत
एव धर्मे तापसोचितकर्मणि प्रणिहितमत एव कुशादिधरमत एव फलाद्यशनं मां विद्धि
जानीहि अतः अश्वानां खादनेन अश्वकर्तृकभोजनेनैवाहमर्थी तदेवापेक्ष्यते
इत्यर्थः  ॥  २।५०।४४,४५  ॥   

  

एतावतेति । एतावता भवदागमनादिनैव सुपूजितो भविष्यामि । अर्धं पृथक्-- एते
इति । एते अश्वादयिताः प्रियाः अतः सुविहितैः घासादिना तृप्तिं प्राप्तैः
अश्वैः अहमर्चितो भविष्यामि । सार्धश्लोक एकान्वयी  ॥  २।५०।४६  ॥   

  

रामवचनश्रवणानन्तरकालिकां गुहोक्तिमाह-- अश्वानामिति । प्रतिपानं
घासभक्षणानन्तरं पेयं पायसादिखादनं घृतशर्करादिमिश्रयवचूर्णादि त्वरितं
दीयतामिति स गुहः पुरुषान् स्वभृत्यान् अन्वशात् आज्ञापयत् ।
अर्धद्वयमेकान्वयि  ॥  २।५०।४७  ॥   

  

तत इति । चीरोत्तरासङ्गः उत्तरीययुक्तो रामः स्वयं लक्ष्मणेन आहृतमानीतं
जलमेवाददे पपौ तीर्थोपवासविधिः कृत इत्यर्थः  ॥  २।५०।४८  ॥   

  

तस्येति । वृक्षमुपाश्रितः प्राप्तस्य सभार्यस्य तस्य रामस्य पादौ
प्रक्षाल्य ततः सीता रामादभ्येत्य तत्समीपदेशाद्देशान्तरं प्राप्य लक्ष्मणः
तस्थौ सूतेन सह गुहो ऽपि धनुर्धरः सन् सौमित्रिमनुभाषयन् सन् रामं ससुखं
यथा स्यात्तथा अन्वजाग्रदजागरीत् आर्षमेतत् । सार्धश्लोक एकान्वयी  ॥ 
२।५०।४९,५०  ॥   

  

तथेति । यशस्विनः समाधिकरहितयशोविशिष्टस्य शर्वरी रात्रिः व्यतीता  ॥ 
२।५०।५१  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
पञ्चाशत्तमः सर्गः  ॥  २।५०  ॥   

  

  


