+++
title = "०४९ रामादिभिः गोमत्यादिनदीतरणम्"
title_english = "049 Rama crossed three rivers"

+++


पुरवासिवृत्तान्तमुक्त्वा रामवृत्तान्तमाह-- राम इत्यादिभिः । तेन
उत्थानकालादारब्धेन रात्रिविशेषेण महदन्तरमतिदूरं रामो जगाम  ॥  २।४९।१  ॥   

  

तथेति । तथा अतिवेगेन गच्छतस्तस्य रामस्य शिवा हर्षदा रजनी व्यपायादगच्छदत
एव शिवां सन्ध्यामुपास्य विषयान्देशान्तराणि अत्यगाहत  ॥  २।४९।२  ॥   

  

गमनप्रकारं वर्णयन्नाह-- ग्रामानिति । विकृष्टसीमान्तान् विकृष्टाः वपनाय
कर्षिताः सीमान्ताः सीमापर्यन्तभूमयो येषु तान् वनानि च पश्यन्
ग्रामसंवासवासिनां ग्रामाः बहुगृहकाः संवासाः अल्पगृहकाः तद्वासिनां वाचः
श्रृण्वन् सन् शरैरिव बाणवेगसदृशवेगविशिष्टैः हयोत्तमैः शीघ्रं ययौ अयमेव
पाठः कतकसम्मतः । तीर्थसम्मतस्तु "शनैः" इति पाठः । शनैरिव शीघ्रं ययौ
रमणीयदेशादिदर्शनपारवश्यादतिशीघ्रमपि गमनं शनैरिव प्रत्यभादिति
भट्टोदाहृततीर्थव्याख्या । सार्धश्लोक एकान्वयी  ॥  २।४९।३  ॥   

  

तद्वचनस्वरूपं बोधयन्नाह-- राजानमित्यादिभिः । राजानं दशरथं हा इमं पुत्रं
विना कथं जीविष्यतीति तत्सम्बन्धिनी शोच्यतेत्यर्थः । आस्थितं
कविभिर्वर्णितं कामस्य वशं कान्तिं धिक् रामकान्त्यग्रे
तत्कान्तिस्तुच्छेत्यर्थः  ॥  २।४९।४  ॥   

  

योग्यतया व्युत्क्रमेणान्वयः नृशंसा अतिक्रूरा अत एव पापा
क्रूरत्वकारणीभूतपापविशिष्टा अत एव पापानुबन्धिनी पापं
सर्वजनदुःखदानरूपाधर्ममनुबध्नाति शिक्षयतीत्यर्थः । तच्छीला अत एव तीक्ष्णा
अनम्रा अत एव सम्भिन्नमर्यादा सम्भिन्ना निवर्तिता मर्यादा
निश्चितकार्यासमापनरूपा यया सा या कैकेयी केकयीदासी मन्थरा
सानुक्रोशमतिदयावन्तमीदृशं राज्ञः पुत्रं विवासयति सा मन्थरा तीक्ष्णकर्मणि
अनम्रतासूचकव्यापारे स्वापराधक्षमापनाभावविशिष्टचेष्टायामद्यापि वर्तते ।
सार्धश्लोकद्वयमेकान्वयि  ॥  २।४९।५,६  ॥   

  

कथमिति । जनकनन्दिनी
दुःखान्दुःखोत्पादकान्पदार्थान्कण्टकादीन्कथमनुभविष्यति सहेतेत्यर्थः  ॥ 
२।४९।७  ॥   

  

अहो इति । प्रजानामनघमघनिवर्तकं रामं परित्यक्तुं राजा दशरथः इच्छति अतः
स्वसुतं प्रति निःस्नेहः स्नेहरहितो ऽस्तीति शेषः । अहो आश्चर्यमेतत्  ॥ 
२।४९।८  ॥   

  

एता इति । ग्रामेषु यः संवास उत्तमनिवासस्तद्वासिनां मनुष्याणाम् एता वाचः
शृण्वन्सन्कोशलेश्वरो रामः कोशलान्देशविशेषानतिययौ अतिक्रमणपूर्वकदेशान्तरं
प्राप  ॥  २।४९।९  ॥   

  

तत इति । ततः कोशलदेशातिक्रमणानन्तरं शिववारिवहां कल्याणप्रदजलवतीं
वेदश्रुतिं वेदश्रुत्यभिधां नदीमुत्तीर्य
अगस्त्याध्युषितामगस्त्यवासाधिकरणीभूतां दिशं दक्षिणामित्यर्थः । अभिमुखः
सम्मुखो ययौ  ॥  २।४९।१०  ॥   

  

गत्वेति । सुचिरं बहुकालं ततः वेदश्रुतिनद्याः गत्वा शीतवहां
शैत्यविशिष्टजलवहनकर्त्रीं गोयुतानूपां गोयुक्तजलप्रदेशविशिष्टां
सागरङ्गमां सर्वकालं गङ्गासङ्गमद्वारा समुद्रं प्राप्तां गोमतीं नदीमतरत् ।
गमेः सुप्युपसङ्ख्यानमिति खचि मुमि च सिद्धम्  ॥  २।४९।११  ॥   

  

गोमतीमिति । गोमतीमतिक्रम्य तीर्त्वा मयूरहंसाभिरुतां मयूरादिशब्दविशिष्टां
स्यन्दिकां तदभिधां नदीं ततार  ॥  २।४९।१२  ॥   

  

स इति । सः उत्तीर्णस्यन्दिकानदीको रामः इक्ष्वाकवे तदभिधमहाराजाय राज्ञा
राजराजेन मनुना दत्तां राजधानीप्रकल्पनायाज्ञप्तामित्यर्थः । स्फीतां
स्वच्छां राष्ट्रावृतामवान्तरदेशविशिष्टां महीं पृथ्वीं वैदेहीमन्वदर्शयत्
 ॥  २।४९।१३  ॥   

  

सूतेति । सारथिं सूत इति अभीक्ष्णशः आभाष्य सम्बोध्य हंसमत्तस्वरः  

मत्तहंसस्वरसदृशस्वरविशिष्टः श्रीमान् अतिशोभाविशिष्टो रामः उवाच  ॥ 
२।४९।१४  ॥   

  

तदाकारमाह-- कदेति । आगम्य वनवासान्निवृत्य पुष्पिते सरय्वाः वने
मात्रादिना सङ्गतो ऽहं मृगयामाखेटं कदा पर्यटिष्यामि  ॥  २।४९।१५  ॥   

  

ननु "स्त्रीद्यूतमृगयामद्यवाक्पारुष्योग्रदण्डताः । अर्थस्य दूषणं चेति
राज्ञां व्यसनसप्तकम्" इत्यादिना मृगयाया निषिद्धत्वाद्धिंसाप्रचुरत्वाच्च
कथं तामभिकाङ्क्षसे इत्यत आह-- नेति । सरयूवने
मृगयामाखेटमत्यर्थमर्थातिक्रमणां हिंसनमित्यर्थः नाभिकाङ्क्षामि । ननु पुनः
किमर्थमुच्यते इत्यत आह-- एषा मदीप्सिता मृगयारतिः मृगादिना विहरणमेव नतु
हिंसेत्यर्थः । अत एव राजर्षिगणसम्मता मन्वादिसम्मतिविषयीभूता अत एव लोके
अतुला हिंसाप्रचुराखेटोपमारहिता । एतेन निषेधवाक्यानि
प्रचुरहिंसाविशिष्टाखेटपराणीति सूचितम्  ॥  २।४९।१६  ॥   

  

राजर्षीणामिति । यतः राजर्षीणां रत्यर्थं मृगया अतः काले विहरणसमये मनुजैः
मनुवंशराजैः कृतां स्वीकृतामत एव धन्विनामितरधनुर्धराणामभिकाङ्क्षितां
मृगयामाकाङ्क्षामीति शेषः  ॥  २।४९।१७  ॥   

  

स इति । ऐक्ष्वाकः इक्ष्वाकुवंशप्रसूतः स रामः मधुरया गिरा वाक्यमुदीरयन्
सन् तं स्वोक्तवाक्यार्थं तं सूतमभिप्रेत्य बोधयित्वा तमध्वानं ययौ  ॥ 
२।४९।१८  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
एकोनपञ्चाशः सर्गः  ॥  २।४९  ॥   

  

  


