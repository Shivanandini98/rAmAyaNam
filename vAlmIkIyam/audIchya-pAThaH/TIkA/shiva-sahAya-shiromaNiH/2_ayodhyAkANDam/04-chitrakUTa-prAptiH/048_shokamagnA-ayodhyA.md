+++
title = "०४८ शोकमग्ना-अयोध्या"
title_english = "048 Rama s departure for the forest"

+++


गृहप्रवेशानन्तरकालिकं प्रजावृत्तं बोधयन्नाह-- तेषामित्यादिभिः ।
सशोकानामत एव विषण्णानां दुःखितानामत एवातीवपीडितानां
पीडाविशिष्टाङ्गविशिष्टानामत एव बाष्पपरिप्लुतनेत्राणामत एव मुमूर्षया
मरणेच्छया उपलक्षितानामत एव अमनस्विनामनवस्थितचित्तानां राममभिगम्य
निवृत्तानां नगरवासिनां सत्त्वानि प्राणाः उद्गतानीव बभूवुः ।
लोकद्वयमेकान्वयि  ॥  २।४८।१,२  ॥   

  

स्वं स्वमिति । निलयं गृहं बाष्पेण धूमाभासेन पिहिताननाः सर्वे अश्रूणि
मुमुचुः  ॥  २।४८।३  ॥   

  

नगरवृत्तं वर्णयन्नाह-- नचेत्यादिभिः । वणिजो न अहृष्यन् केनापि वस्तुना
सन्तोषं न प्राप्नुवन्नत एव अमोदन् आनन्दं प्राप्नुवंश्च न प्रसारयन्
प्रासारयंश्च न क्रय्यद्रव्याणीति शेषः । अत एव पण्यानि आपणद्रव्याणि
नाशोभन्त गृहमेधिनो गृहस्थाः न अपचन् पाको नैवाभवदित्यर्थः । प्रायो
ऽन्येषां पाकानधिकारान्न न्यूनता  ॥  २।४८।४  ॥   

  

नष्टमिति । नष्टं चोरादिना अपहृतं वस्तु लब्ध्वा विपुलं
बहुधनागममपूर्वधनप्राप्तिं च दृष्ट्वा अवलोक्य नाभ्यनन्दन् अयोध्यावासिन
इति शेषः । प्रथमजं पूर्वजातम्  ॥  २।४८।५  ॥   

  

गृहे गृहे इति । गृहमागतं भर्तारं गृहे गृहे रुदन्त्यः दुःखार्ताः स्त्रियः
वाग्भिः दुरुक्तैः व्यगर्हयन्त अपीडयन्तेत्यर्थः । तत्र दृष्टान्तः तौत्रैः
अङ्कुशैः द्विपानिव  ॥  २।४८।६  ॥   

  

तदुक्तमेव वर्णयन्नाह-- किमित्यादिभिः । किं कार्यं न किञ्चिदित्यर्थः ।
तेन रामं विना भवतां गृहे स्थितिर्व्यर्थेति सूचितम्  ॥  २।४८।७  ॥   

  

एक इति । यः सीतया सह रामं परिचरन्सन्ननुगच्छति सः एकः लक्ष्मण एव लोके
सत्पुरुषः तेन भवत्सु पन सत्पुरुषत्वमिति व्यञ्जितम्  ॥  २।४८।८  ॥   

  

आपगा इति । ताः एव आपगा नद्यः कृतपुण्याः तान्येव सरांसि च कृतपुण्यानि
येषु शुचि सलिलं विगाह्य अवगाह्य काकुत्स्थो रामो यास्यति  ॥  २।४८।९  ॥   

  

शोभयिष्यन्तीति । रम्यकाननाः चारुवृक्षसमूहविशिष्टाः अटव्यो वनानि महानूपाः
जलप्रायदेशविशिष्टाः आपगा नद्यश्च सानुमन्तः प्रशस्तशृङ्गविशिष्टाः
पर्वताश्च काकुत्स्थं शोभयिष्यन्ति तेन तेषामतिभाग्यवत्त्वं सूचितम्  ॥ 
२।४८।१०  ॥   

  

काननमिति । यं रामः अनुगमिष्यति पसः प्राप्तमेनं प्रियातिथिमनर्चितुं नैव
शक्ष्यति अर्चिष्यत्येवेत्यर्थः । इव एवार्थे  ॥  २।४८।११  ॥   

  

विचित्रेति । विचित्रकुसुमैः अनेकविधपुष्पैः आपीडः शिरोभूषणं येषां ते
बहुमञ्जरिधारिणः बहूः विपुलाः मञ्जरीः पुष्पस्तबकान् धरन्ति तच्छीलाः अत एव
भ्रमरशालिनः भ्रमराश्रयभूताः नगाः राघवं दर्शयिष्यन्ति स्वस्वरूपमिति शेषः
। तेन तेषामतिसाफल्यं सूचितम्  ॥  २।४८।१२  ॥   

  

अकाले इति । गिरयः गिरिस्थवृक्षाः अकाले पुष्पफलादिप्रसूतिकालाभावे ऽपि
अनुक्रोशात् अत्यादरात्पुष्पादीनि आगतं रामं दर्शयिष्यन्ति तेन तेषां
हर्षातिशयो भवितेति व्यञ्जितम्  ॥  २।४८।१३  ॥   

  

प्रस्रविष्यन्तीति । महीधराः पर्वताः
विविधान्भूयश्चित्रान्बहुविचित्रत्वविशिष्टान्निर्झरान्दर्शयन्तः सन्तः
विमलानि तोयानि प्रस्रविष्यन्ति  ॥  २।४८।१४  ॥   

  

पादपा इति । पर्वताग्रेषु विद्यमानाः पादपाः वृक्षाः राघवं रमयिष्यन्ति तेन
तत्रैवास्माभिरपि गन्तव्यमिति सूचितम् । ननु तत्स्थानस्य
व्याघ्रादिमत्त्वेन भीतिवहत्वात्कथं गन्तव्यमित्यत आहुः यत्र रामो विद्यत
इति शेषः । तत्र भयं कुतश्चिद्भीतिर्नास्ति अत एव पराभवः
किञ्चित्कर्तृकास्मत्पराभूतिर्नास्ति  ॥  २।४८।१५  ॥   

  

स इति । दशरथस्य पुत्रः स रामः पुरा इह प्राकट्यात्पूर्वमपि नो ऽस्माकं
स्वामी भवति अतो  

दूरादपि राघवमनुगच्छाम । एतेन नित्यपरिकराणामियमुक्तिरिति व्यक्तम्  ॥ 
२।४८।१६  ॥   

  

तत्र गमने प्रयोजनं वदन्त आहुः-- पादेति । महात्मनः तादृशस्य नित्यस्य
भर्तुः स्वामिनो रामस्य पादच्छाया चरणसमीपस्थितिरेव सुखं तत्र हेतुः अस्य
नित्यपरिकरस्य स राम एव नाथः वाञ्छितदाता स एव गतिः प्राप्यः अत एव स एव
परायणं परमाश्रयः  ॥  २।४८।१७  ॥   

  

वयमिति । तन्नित्यपरिकरत्वाद्धेतोः परिचरिष्यामः सेविष्यामहे पौरस्त्रियः
नित्यमयोध्यावासिन्यः तद्वचो ऽब्रुवन्  ॥  २।४८।१८  ॥   

  

ननु वने कथं निर्वाह इत्यत आहुः-- युष्माकमिति । योगक्षेमं
योगमलभ्योच्छिष्टपुष्पफलादिलाभं क्षेमं पूर्वलब्धसेवाधिकारपालनं विधास्यति
 ॥  २।४८।१९  ॥   

  

तत्र स्थितेरयोग्यतां वर्णयन्त आहुः-- क इति । अप्रतीतेन
रामागमनविषयकप्रतीत्यनिष्पादकेन सोत्कण्ठितजनेन उत्कण्ठितजनसहितेन अत
एवामनोज्ञेन रमणीयतारहितेन अत एव हृतचेतसा चेतश्चालकेन वासेन
रामसाहित्यरहितनिवासेन कः सम्प्रीयेत न को ऽपीत्यर्थः  ॥  २।४८।२०  ॥   

  

इदानीं प्रवासकारणीभूतमन्थरां निन्दयन्त्य आहुः-- कैकेय्या इति । इतः
रामपालनाच्च्युतमत एव अनाथवन्नाथरहितसदृशमिदं राज्यं यदि च कैकेय्याः
केकयीदास्या मन्थरायाः अधर्म्यं धर्मादनपेतविरुद्धमधर्मेण पालितमित्यर्थः ।
स्यात्तदा नो ऽस्माकं जीवितेन न अर्थः प्रयोजनं पुत्रैः कुतः धनैश्च कुतः
 ॥  २।४८।२१  ॥   

  

ययेति । यया हेतुभूतया मन्थरया ऐश्वर्यकारणादहमतीव राज्ञीप्रियेति
स्वप्रभूतिहेतोः पुत्रो रामः भर्ता दशरथश्च त्यक्तौ त्याजितौ सा कैकेयी
कुलस्य पांसनी मलभूता मन्थरा अन्यं कं परिहरेत्यजेन्न त्याजयेदित्यर्थः  ॥ 
२।४८।२२  ॥   

  

कैकेय्या इति । जीवन्त्याः पालयन्त्याः कैकेय्याः केकयीदास्याः राज्ये
भृतकाः तया पालिता अपि जीवन्त्यो वयं जातु कदाचिदपि न वसेमहि हि
निश्चितमेतत् अत एव पुत्रैः अपिना भर्त्रादिभिरपि शपामहे अत्रार्थे शपथं
कुर्मः शप उपालम्भे इत्यात्मनेपदम्  ॥  २।४८।२३  ॥   

  

ननु वासे को दोष इत्यत आहुः-- येति । निर्घृणा अतिक्रूरा या मन्थरा
पार्थिवेन्द्रस्य पुत्रं प्रवासयति तामधर्म्यां प्राप्य कः सुखं जीवेन्न को
ऽपीत्यर्थः  ॥  २।४८।२४  ॥   

  

उपद्रुतमिति । कैकेय्याः मन्थरायाः कृते अनायकं नायकरहितमत एव उपद्रुतं
नानोपद्रवसहितमत एव अनालम्भं पश्वालम्भोपलक्षितयागरहितं सर्वमिदं राज्यं
विनाशमुपयास्यति प्राप्स्यति  ॥  २।४८।२५  ॥   

  

ननु राज्ञो दशरथस्य सत्त्वादनायकं कथमुच्यते इत्यत आहुः-- नहीति । रामे
प्रव्रजिते सति महीपतिर्न जीविष्यति पालयिष्यति लोकान्तरं गमिष्यतीत्यर्थः
। अतः दशरथे मृते लोकान्तरं प्राप्ते सति अनन्तरं विघ्नरहितं व्यक्तं
शोभितं यद्राज्यं तत्तस्य विलोपो विनाशो भविष्यतीति शेषः  ॥  २।४८।२६  ॥   

  

त इति । ते अस्मदुक्तिं श्रुतवन्तः क्षीणपुण्या यूयमालोड्य अस्मदुक्तिं
विचार्य राघवं राममनुगच्छध्वं वा तस्याशक्यत्वे विषं पिबत वा तस्याशक्यत्वे
अश्रुतिं मन्थराराज्यश्रवणरहितदेशं गच्छत, अस्मदादिभिः सहेति शेषः  ॥ 
२।४८।२७  ॥   

  

मिथ्येति । रामः मिथ्या वृथा प्रव्राजितः । ननु राजनियोगे भवदुक्त्या
किमित्यत आहुः-- भरते केकय्यतिप्रियत्वेन भरतसदृशे मन्थरायां
तदाज्ञायामित्यर्थः । वयं सन्निबद्धाः स्मः तत्र दृष्टान्तः सौनिके
पशुहिंसके पशव इव । एतेन मन्थराज्ञायाः सत्त्वे ऽस्माकं कल्याणं न
भविष्यतीति वस्तु व्यक्तं भरतशब्दः आचारक्विबन्तप्रकृतिककर्तृक्विन्तः
सामान्ये नपुंसकम्  ॥  २।४८।२८  ॥   

  

रामगुणवर्णनपूर्वकारण्यभाग्यवत्तां बोधयन्त्य आहुः-- पूर्णेत्यादि
श्लोकत्रयेण । पूर्वाभिभाषी
अत्यैश्वर्यवत्ताहेतुकपरभीतिनिवर्तनफलकस्वनिष्ठसौहार्दप्रकटनहेतुकपौर्वकालिकभाषणशीलः
रामः अरण्यानि विचरन् सन् शोभयिष्यति । श्लोकत्रयमेकान्वयि  ॥  २।४८।२९३१
 ॥   

  

ता इति । तथा उक्तप्रकारेण विलपन्त्यः नगरस्त्रियः मृत्योर्भयागमे
मृत्युकालोद्भूतभयप्राप्ताविव चुक्रुशुः रुरुदुः  ॥  २।४८।३२  ॥   

  

उपसंहरन्नाह-- इतीति । वेश्मसु स्वस्वगृहेषु विलपन्तीनां स्त्रीणां दिनकरः
सूर्यो ऽस्तं जगाम अत एव रजनी रात्रिरभ्यवर्तत  ॥  २।४८।३३  ॥   

  

नष्टेति । नष्टो विध्वस्तः ज्वलनस्य आहवनीयाग्नेः सन्तापः ऊष्मा यस्यां सा,
प्रशान्ताः विनष्टाः अध्यायसत्कथा अध्ययनसमीचीनवार्ताः यस्यां सा अत एव
तिमिरेण अन्धकारेण अनुलिप्ता इव सा नगरी बभौ ददृशे इत्यर्थः  ॥  २।४८।३४
 ॥   

  

उपशान्तेति । निराश्रया रामरूपाश्रयरहिता अयोध्या
नष्टतारमम्बरमाकाशमिवासीत्  ॥  २।४८।३५  ॥   

  

तदेति । रामनिमित्तं रामवियोगहेतोः आतुराः स्त्रियः सुते भ्रातरि च
विवासिते इव विलप्य विवधिमुक्त्वा रुरुदुः हि यतः सुतैः सुतादिभ्यः अधिकः
प्रीतिविषयत्वेनोत्कर्षः तासां स रामो ऽभवत् । सुतैरित्यत्र पञ्चम्यर्थे
तृतीया  ॥  २।३८।३६  ॥   

  

प्रशान्तेति । पिहिता आपणोदया आपणवस्तूनि यस्यां सा नगरी अयोध्या
सङ्क्षपितोदकः विनष्टजलः अर्णवः समुद्र इव बभूव । "सङ्क्षुभितोदकः" इति
पाठे क्षैण्यात्सङ्क्षुभितोदक इत्यर्थ इति भट्टाः  ॥  २।४८।३७  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
ऽष्टचत्वारिंशः सर्गः  ॥  २।४८  ॥   

  

  


