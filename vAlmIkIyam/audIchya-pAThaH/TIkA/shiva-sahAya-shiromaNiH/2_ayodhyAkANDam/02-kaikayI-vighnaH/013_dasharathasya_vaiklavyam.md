+++
title = "०१३ दशरथस्य वैक्लव्यम्"
title_english = "013 Dasaratha s grief and anguish"

+++


दशरथोक्त्याद्यनुभवानन्तरकालिकं केकयीवृत्तान्तमाह-- अतदर्हमिति । अतदर्हं
शोकयोग्यतारहितं देवलोकात्परिच्युतं ययातिमिव शयानं भूमौ पतितमतथोचितं
तादृशशयनानर्हं महाराजं दशरथमनर्थरूपा
राजेप्सितार्थविरुद्धार्थनिरूपणकर्त्री सिद्धार्था साधितदेवप्रयोजना अभीता
वास्तवयशोरूपपत्यर्थसाधिकात्वरूपधर्मविविष्टात्वेन धर्मच्युतिभीतिरहिता,
किंच अभीता वारतवयशोरूपपत्यर्थप्रापिका इणो रूपम् । अभयदर्शिनी
रामनिष्ठसर्वहेतुकभयाभावदर्शनशीला केकयी तं याचितं वरं पुनः आकारयामास
राज्ञा सम्पादयामास । श्लोकद्वयमेकान्वयि  ॥  २।१३।१२  ॥   

  

तत्संपादनप्रकारमाह-- त्वमिति । हे महाराज सत्यवादी अत एव दृढव्रतः । त्वं
कथ्यसे जनैरिति शेषः । अतो मम वरं विधारयितुं स्वान्तरेव संस्थापयितुं
दूरीकर्तुं वा कस्माद्धेतोरिच्छसि अनुचितमेतदिति तात्पर्यम्  ॥  २।१३।३  ॥   

  

एवमिति । एवमुक्तो राजा क्रुद्ध इव विह्वलन् सन् प्रत्युवाच  ॥  २।१३।४  ॥   

  

तदाकारमाह-- मृत इति । हे अनार्ये आर्यविरुद्धे हे अमित्रे मयि मृते
लोकान्तरं प्राप्ते सति सुखिनी सुखविशिष्टा भव  ॥  २।१३।५  ॥   

  

स्वर्ग इति । स्वर्गे साकेते ऽपि दैवतैर्देवताभिमानिदेवैरभिहितं कथितं
रामस्य कुशलं धारयिष्ये प्रत्यादेशात्प्रत्यादेशं प्राप्तं प्रसङ्गाद्देवैः
कथितं तव कुशलं कथं धारयिष्ये तव कुशलं न श्रोष्यामीत्यर्थः  ॥  २।१३।६  ॥   

  

कैकेय्या इति । कैकेय्याः प्रियकामेन
केकयीनिष्ठप्रीतिविषयीभूतवरद्वयदानेच्छावता मया यदि रामो वनं प्रव्राजितः ।
एतत् सत्यं ब्रवीमि तदा तदभिषेकप्रतिज्ञानमसत्यं भविष्यति एतेन
अन्यतरासत्यत्वं दुष्परिहर्तव्यमिति सूचितम्  ॥  २।१३।७  ॥   

  

अपुत्रेणेति । अपुत्रेण पुत्ररहितेन मया महता श्रमेण लब्धो महातेजाः पुत्रः
स रामः मया कथं त्यज्यते त्यक्तुं न शक्नोमीत्यर्थः  ॥  २।१३।८  ॥   

  

त्यागानर्हत्वमेव बोधयन्नाह-- शूर इति । शूरत्वादिगुणविशिष्टः रामः कथं
विवास्यते  ॥  २।१३।९  ॥   

  

तदेव भङ्ग्यन्तरेणाह-- कथमिति । इन्दीवरश्यामत्वादिगुणविशिष्टं रामं
दण्डकान् कथं स्थापयिष्यामि प्रस्थापयिष्यामि  ॥  २।१३।१०  ॥   

  

सुखानामिति । सुखानामेव उचितस्य योग्यस्य दुःखैः दुःखानामनुचितस्य रामस्य
दुःखं कथमनुपश्येयम्  ॥  २।१३।११  ॥   

  

स्वसुखोपायं चिन्तयन्नाह-- यदीति । अदुःखार्हस्य रामस्य दुःखं
दुःखहेतुभूतवनप्रव्राजनरूपवरमकृत्वा असम्पाद्य अदत्त्वेत्यर्थः । यदि मम
संक्रमणं लोकान्तरगमनं भवेत् तदा सुखमवाप्नुयामहमिति शेषः । द्रुतं
लोकान्तरं प्राप्ते इहस्थया अनया संभाषणं न स्यात् । तर्हीयं भिया
स्वेप्सितं रामसन्निधौ न कथयिष्यतीति रामो वनं न, गमिष्यतीति तात्पर्यम्  ॥ 
२।१३।१२  ॥   

  

नृशंसे इति । सत्यपराक्रमं मम प्रियं रामं विप्रियेण वियोगेन किं किमर्थं
योजयसे  ॥  २।१३।१३  ॥   

  

रामप्रव्राजने अनर्थान्तरमपि भविष्यतीत्याह-- अकीर्तिरिति । अकीर्तिः
त्वद्वरप्रदानमूलकाभिषेकनिवृत्तिहेतुकप्रतिज्ञाहानिजनितदुर्यशः परिभविष्यति
दूरीकरिश्यति कीर्तिमिति शेषः । परिभविष्यतीत्यस्य यदि
भविष्यतीत्येवार्थस्तदा न शेषकल्पना । परीति लोके इत्यस्य विशेषणं वा
संपूर्णेत्यर्थः । विच्प्रत्ययान्तमेतत् । अर्धं पृथक् । दशरथोक्तिं समाप्य
वृत्तान्तमाह-- तथेति । तथा वर्णितप्रकारेण विलपतः परिभ्रमितचेतसः तस्य
राज्ञः सूर्यः अस्तमभ्यानमत् अत एव रजनी रात्रिः  

अभ्यवर्तत प्राप्नोत् अर्धद्वयमेकान्वयि । "षष्ठी चानादरे"
इत्यनुशासनविहिता तस्येत्यत्र षष्ठी  ॥  २।१३।१४  ॥   

  

सेति । चन्द्रमण्डलमण्डिता त्रियामा शर्वरी रात्रिः विलपमानस्य राज्ञो
दशरथस्य न व्यभासत न प्राकाशयत् अन्तर्भावितणिजर्थः ।
सम्बन्धसामान्यविवक्षया राज्ञ इत्यत्र षष्ठी  ॥  २।१३।१५  ॥   

  

तथेति । तथा तेन प्रकारेण वृद्धः त्यक्तलोकवृत्तान्तः दशरथः उष्णं
विनिःश्वस्य गगनासक्तलोचनः ऊर्ध्वदृष्टिः सन् आर्तवद्विललाप  ॥  २।१३।१६
 ॥   

  

तद्विलपनमेवाह-- नेति । हे नक्षत्रभूषिते निशे तव प्रभातं नेच्छामि
प्रभातकालभाविरामवियोगभिया न वाञ्छामीत्यर्थः । हे भद्रे मे दया
क्रियतामेतेन प्रभातत्वविशिष्टा न भवेति तत्प्रार्थना व्यञ्जिता  ॥  २।१३।१७
 ॥   

  

अथवेति । अथवा शीघ्रं गम्यताम् । तत्र हेतुः निर्घृणां दयारहितां यत्कृते
मम व्यसनं दुःखं तां केकयीं द्रष्टुमहं नेच्छामि । एतेन निशाविरामे
पुञ्जनबाहुल्यात् तद्दर्शनं न स्यादिति हेतुर्व्यक्तः । अर्धद्वयमेकान्वयि
 ॥  २।१३।१८  ॥   

  

एवमिति । राजा केकयीमनेन प्रकारेण उक्त्वा संयताञ्जलिः आसेति शेषः । अर्धं
पृथक्  ॥  २।१३।१९  ॥   

  

प्रसादयामासेति । राजधर्मवित् सामादिविज्ञाता राजा कैकेयीं पुनः
प्रसादयामास । अर्धं पृथक् । तत्प्रसादनमेवाह-- साधुवृत्तस्य
कपटरहितवृत्तिविशिष्टस्य त्वद्गतस्य तव वशे प्राप्तस्येत्यर्थः । गतायुषः
गता अवक्तव्यवचनेन निवृत्ता आयुः त्वद्विषयिणी प्रीतिर्यस्य तस्य विशेषतः
सर्वराजतो ऽधिकस्य राज्ञो मम प्रसादः क्रियताम् विशेषत इत्यत्र
षष्ठ्यन्तात्तसिः । प्रसादान्वयित्वे तु प्रथमान्ताद्बोध्यः ।
अर्धद्वयमेकान्वयि  ॥  २।१३।२०  ॥   

  

मद्दुर्वचनजनितो विषादस्त्वया न कार्य इति बोधयन्नाह-- शून्येनेति । हे
सुश्रोणि शून्येन जनरहितत्वेन हेतुना इदं दुर्वचनं मया समुदाहृतं कथितम् ।
एकान्ते क्रूराभासमप्युपदेशवचनं क्रोधकारणं लोके न दृष्टमिति तात्पर्यम् ।
तेन त्वया कोपो न कार्य इति व्यञ्जितम् । अर्धं पृथक्  ॥  २।१३।२१  ॥   

  

कुर्विति । हे बाले यतस्त्वं सहृदया रसज्ञा असि अतः मे प्रसादं प्रसन्नतां
कुरु । सम्पादय त्वं च प्रसीद । तेन किमत आह --त्वद्दत्तं राज्यं रामो
लभतां तेन त्वं परं यशः अवाप्स्यसि । सार्धश्लोक एकान्वयी  ॥  २।१३।२२  ॥   

  

ममेति । मदादेः प्रियमेतद् रामाभिषेचनं कुरु सम्पादय  ॥  २।१३।२३  ॥   

  

राजवाक्यश्रवणानन्तरं केकयीवृत्तान्तमाह-- विशुद्धेति । दुष्टभावा तत्सदृशी
अत एव नृशंसा तत्तुल्या केकयी विशुद्धभावस्य कापट्यरहिताभिप्रायविशिष्टस्य
ताम्राश्रुकलस्य अतिविलापेन ताम्रप्रायनेत्राभ्यामश्रुकला यस्य तस्य
भर्तुर्विलापं श्रुत्वा भर्तुर्वाक्यं वचनं न चकार । एतेन
राजयशोवृद्ध्यभिलाषिणीत्वं तस्याः सूचितम् । भर्तुरित्युभयान्वयि  ॥ 
२।१३।२४  ॥   

  

तत इति । ततः स्ववचनानङ्गीकारानन्तरं पुत्रस्य विवासनं प्रति विवासनहेतोः
प्रतिकूलभाषिणीं प्रियां समीक्ष्य पुनरपि मूर्छितः अत एव विसंज्ञो राजा
क्षितौ निपपात  ॥  २।१३।२५  ॥   

  

इतीवेति । इतीव अतीव व्यथितस्य श्वसतः उच्छ्वासं प्राप्नुवतः राज्ञः घोरं
यथा स्यात्तथा निशा जगाम । अत एव तदा बन्द्यादिप्रबोधनसमये तैः
प्रबोध्यमानो ऽपि राजसत्तमः प्रतिबोधनं प्रतिबोधकबन्द्यादिवचनं निवारयामास
। तेन क्लेशाधिक्यं सूचितम्  ॥  २।१३।२६  ॥   

  

इति श्रीमद्वाल्मीकीमयरामायणव्याख्याने रामायणशिरोमणावयोध्याकण्डे त्रयोदशः
सर्गः  ॥  २।१३  ॥   

  

  


