+++
title = "०१८ रामेण दशरथसान्त्वनम्"
title_english = "018 Kaikeyi s harsh words"

+++


रामवृत्तं बोधयन्नाह-- स इति । विषण्णं तं
सम्भावितपुत्रवियोगजनितदुःखाक्रान्तमत एव दीनं केकय्या सहितं परिशुष्यता
मुखेनोपलक्षितं पितरमासने पर्यङ्के ददर्श  ॥  २।१८।१  ॥   

  

स इति । सुसमाहितः नित्यमेकाग्रचित्तः स रामः विनीतवद्विनम्रताविशिष्टं यथा
स्यात्तथा केकय्याः चरणौ ववन्दे  ॥  २।१८।२  ॥   

  

रामप्रणामानन्तरकालिकं राजवृत्तान्तमाह-- रामेति । नृपतिस्तु राम इति
वचनमुक्त्वा बाष्पपर्याकुलेक्षणः अश्रुव्याप्तनेत्रः सन् ईक्षितुं रामं
द्रष्टुं न शशाक अभिभाषितुं प्रत्यभिवादनवाक्यमुच्चारयितुं च न शशाक  ॥ 
२।१८।३  ॥   

  

तदिति । भयावहं द्रष्टृ़णां भयप्रापकं नरपतेः
तदीक्षणाभावादिविशिष्टमपूर्वरूपं दृष्ट्वा रामो ऽपि
भयमदृष्टपूर्वराजचेष्टाहेतुभूतनिश्चयाभावहेतुकभीतिमापन्नः प्राप्तः  ॥ 
२।१८।४  ॥   

  

इन्द्रियैरिति । अप्रहृष्टैः हर्षाभावविशिष्टैरिन्द्रियैः
शोकसंतापकर्षितमप्रहृष्टेन्द्रियज्ञाप्यशोकसंतापविशिष्टमत एव निःश्वसन्तमत
एव व्यथिताकुलचेतसं व्यथिताकुलं चेतो यस्य तं क्षुभ्यन्तं समयविशेषे
प्राप्तक्षोभमक्षोभ्यं क्षोब्धुमशक्यमूर्मिमालिनं तरङ्गसमूहविशिष्टं
सागरमिव समुद्रसदृशमुपप्लुतं राहुणाग्रस्तमादित्यमिव
ग्रस्तादित्यसदृशमुक्तानृतं भाषितमिथ्यावचनमृषिं यथा
भाषितमिथ्यावचनऋषिसदृशं महाराजं दृष्ट्वेति शेषः । अचिन्त्यकल्पं नृपतेः
शोकमुपधारयन्निश्चिन्वन्सन् पर्वणि समुद्र इव संरब्धतरः संक्षुब्धः बभूव
राम इति शेषः । श्लोकत्रयमेकान्वयि  ॥  २।१८।५७  ॥   

  

चिन्तयामासेति । चतुरः सर्वविषयकनैपुण्यविशिष्टः चिन्तयामास ।
तच्चिन्तनमेवाह-- अद्य अस्मिन्काले एव न प्रत्यभिनन्दति स्विदेतत्किम्  ॥ 
२।१८।८  ॥   

  

अन्यदेति । अन्यदा अन्यस्मिन्काले यं मां दृष्ट्वा प्रसीदति तं मां
संप्रेक्ष्य दृष्ट्वा तस्य राज्ञः आयासः खेदः प्रवर्तते किम् ।
आश्चर्यार्थकः किं शब्दः  ॥  २।१८।९  ॥   

  

स इति । दीन इव दीनत्वेन प्रतीयमान इत्यर्थः । उत्तरयोरपि इवशब्दसम्बन्धेन
एवमर्थो बोध्यः  ॥  २।१८।१०  ॥   

  

तद्वचनमेवाह-- कच्चिदिति । अज्ञानाद्यद्विषयिणी एतस्य प्रीतिरप्रीतिर्वा
तद्विषयकज्ञानाभावात् अपराद्धं विपरीतकरणेनापकृतं कच्चित् न येनापकारेण मे
पिता कुपितः तदाचक्ष्व कथय त्वमेनं प्रसादय एव येनोपायेन प्रसन्नः
स्यात्तमुपायं कुर्वित्यर्थः  ॥  २।१८।११  ॥   

  

अप्रसन्नेति । यः पिता सदा नित्यं मां प्रति वत्सलः
मद्विषयकवात्सल्यविशिष्टः सः अप्रसन्नमनआदिः सन्मां न प्रतिभाषते किं नु
किमेतत्  ॥  २।१८।१२  ॥   

  

शारीर इति । शारीरः शरीरसम्बन्धिज्वरादिजनितः संतापः पीडा मानसः
मनस्थवाञ्छापूर्त्यभावजनितो ऽभितापः शोकादिर्वा दुर्लभं
प्राकृतैर्दुष्प्रापं सदासुखं नित्यसुखविशिष्टमेनं पितरं कच्चिन्न बाधते  ॥ 
२।१८।१३  ॥   

  

कच्चिदिति । भरतादौ मम मातृ़णां वा अशुभमपराधो न कच्चित्  ॥  २।१८।१४  ॥   

  

पितृसंतोषो ऽवश्यं कर्तव्य इति बोधयन्नाह-- अतोषयन्निति ।
अतोषयंस्तुष्टमकुर्वञ्जीवितुं न इच्छेयम्  ॥  २।१८।१५  ॥   

  

तत्र हेतुमाह-- यत इति । मूलं प्रवृत्तिहेतुभूतमात्मनः स्वस्य प्रादुर्भावं
प्राकट्यं यतो यस्मात्पश्येज्जानाति तस्मिन्प्रत्यक्षे दैवते सति कथं न
वर्तेत तदानुकूल्येनेति शेषः । एतेन यतो मूलं यन्मूल्यमित्यर्थे
आर्षमेतदिति भट्टाद्युक्तिश्चिन्त्या  ॥  २।१८।१६  ॥   

  

कच्चिदिति । अभिमानादयं मद्वश इति गर्वाद्भवत्या मत्पिता परुषमुक्तः रोषेण
रोषहेतुभूतेन  

येन वचनेन अस्य राज्ञो मनो लुलितं त्यक्तस्वभावम्  ॥  २।१८।१७  ॥   

  

उपसंहरन्नाह-- एतदिति । अपूर्वः पूर्वमनुत्पन्नः अयं विकारः अजायतेति शेषः
। अत्र निमित्तं किमत्रेत्यध्याहृतम्  ॥  २।१८।१८  ॥   

  

एवमिति । सुनिर्लज्जा यशःप्रख्यापनरूपपत्युपकारार्थं त्यक्तव्रीडा केकयी
आत्महितं जीवानामुपकारकमधृष्टं प्रागल्भ्यरहितमिदं वच उवाच  ॥  २।१८।१९  ॥   

  

तद्वचनमेवाह-- नेति । व्यसनं व्याध्यादिजनितदुःखं मनोगतमभिप्रेतं
त्वद्भयात्त्वद्वियोगभिया नानुभाषते कथयति । एतेन त्वद्वियोगमन्तरा
एतदभिप्रेतसिद्धिर्न भविष्यतीति बोधितम्  ॥  २।१८।२०  ॥   

  

प्रियमिति । अप्रियं प्रियविरुद्धत्वेन प्रतीयमानं
तत्तस्मादेतदभिप्रेतत्वान्मम मह्यं यदाश्रुतं प्रतिज्ञातं तत्त्वया कार्यं
कर्तव्यम्  ॥  २।१८।२१  ॥   

  

एष इति । पुरा पूर्वं मामभिपूज्य प्रशस्य वरं दत्त्वा स वरदाता एष राजा
पश्चात्तप्यते तत्र दृष्टान्तः अन्यः सत्यप्रतिज्ञभिन्नः प्राकृतः
प्रकृतिकार्यशरीरको यथा । एतेनोपमालङ्कारेणास्य प्राकृतविलक्षणत्वं
ध्वनितम् । "न जायते म्रियते वा" इत्यादिवाक्येन सर्वेषामात्मनां
प्राकृतविलक्षणत्वेन शरीरे तस्य पर्यवसानं बोध्यम् । अन्य इति विशेषणदानेन
प्राकृतो ऽपि सत्यप्रतिज्ञो न शोचतीति ध्वनितम्  ॥  २।१८।२२  ॥   

  

शोको न कार्य इति बोधयन्ती आह-- अतीति । अहं ददामीति अतिसृज्य प्रतिज्ञाय स
विशांपतिः राजा विपरीतमिच्छति चेत्तन्निरर्थं निष्प्रयोजनं सेतुं
बन्धितुमिच्छति  ॥  २।१८।२३  ॥   

  

धर्मेति । हे राम सत्यं धर्ममूलं सर्वधर्मकारणमिदं सतां विदितं निश्चितं
तत्सत्यम् । कुपितो यथा संभावितत्वद्वियोगहेतुककोपाभासविशिष्टो ऽपि राजा
त्वत्कृते भवत्परमयशोनिष्पत्तये न त्यजेत्  ॥  २।१८।२४  ॥   

  

यदीति । यदि यदा अशुभं निम्बौषधादिवत्प्रातिभासिकाशुभत्वविशिष्टं यदि वा
शुभं प्रातीतिकपारमार्थिकशुभत्वविशिष्टं राजा वक्ष्यते
उक्त्यनुकूलकृतिमान्भवतीत्यर्थः । तदैव सर्वं प्रातिभासिकाशुभत्वविशिष्टं
प्रातीतिकपारमार्थिकशुभत्वविशिष्टं च त्वं पुनः करिष्यसि अतः सर्वं
राजाभिप्रेतमाख्यास्यामि कथयिष्यामि । अत्र वच एव कृतिरर्थ इति न
वैयाकरणमतविरोधः । वक्ष्यते करिष्यसीत्यत्र
लृडुपात्तभविष्यत्कालस्याविवक्षा  ॥  २।१८।२५  ॥   

  

रामवचनशुश्रूषयाह-- यदीति । यदि राज्ञा ऽभिहितं मदनुमितराजाज्ञापितं त्वयि
न विपत्स्यते निरर्थं न भवेदित्यर्थः । ततः तदा
तन्मदनुमितराजाज्ञापितमहमभिधास्यामि कथयिष्यामि एष तु न वक्ष्यति ।
प्रसिद्धश्च वचने "प्रधानविषयाशक्तिः प्रत्ययेनाभिधीयते" इत्यादावभिदधाति
 ॥  २।१८।२६  ॥   

  

एतदिति । समुदाहृतं कथितं व्यथितः पितृदशादर्शनहेतुकसंचलितचित्तः रामः उवाच
 ॥  २।१८।२७  ॥   

  

तद्वचनमेवाह-- अहो इति । हे देवि ईदृशमाज्ञापनाङ्गीकारविषयकसंशयबोधकं वचः
वक्तुं यदि अर्हसे तर्हि मां धिक् एवं संशयो न कार्य इत्यर्थः । तदेव आह--
पावके वह्नौ  ॥  २।१८।२८  ॥   

  

भक्षयेयमिति । अर्णवे समुद्रे गुरुणा वशिष्ठेन हितेन हितोपदेशकर्त्रा
पित्रा  ॥  २।१८।२९  ॥   

  

तदिति । प्रतिजाने प्रतिज्ञां करोमि । स्वस्वाभाविकं गुणमाह-- रामः
रामशब्दतादात्म्यापन्नः द्विः प्रतिज्ञाविपरीतं न अभिभाषते  ॥  २।१८।३०  ॥   

  

तमिति । आर्जवसमायुक्तं विनयसंपन्नं तं राममनार्या सर्वश्रेष्ठा कैकेयी
भृशदारुणं रामवियोगसम्पादकत्वेनातिकठिनं वचनमुवाच  ॥  २।१८।३१  ॥   

  

तद्वचनमेवाह-- पुरेति । सशल्येन शत्रुविद्धबाणसहितेन  ॥  २।१८।३२  ॥   

  

तत्रेति । तत्र देवासुरसङ्ग्रामसमये प्राप्तौ वरौ राजा अद्यैव मया याचितः ।
तावेवाह भरतस्य अभिषेचनमभिषेचनसदृशं तव दण्डकारण्ये गमनम् । अभिषेचनशब्दः
आचारक्विबन्तप्रकृतिककर्तृक्विबन्तः  ॥  २।१८।३३  ॥   

  

यदीति । हे नरश्रेष्ठ इदं शृणु श्रवणपूर्वकाचरणं कुरु  ॥  २।१८।३४  ॥   

  

तद्वाक्यमेवाह-- सन्निदेश इति । सन्निदेशे पितृप्रतिज्ञापालने प्रतिश्रुतं
प्रतिज्ञातम् । तत्प्रतिज्ञातमेवाह-- प्रवेष्टव्यं तत्र स्थातव्यम्  ॥ 
२।१८।३५  ॥   

  

भरत इति । विहितं सम्पादितमभिषेचनमभिषेकद्रव्यं तेन सर्वेण भरतः अभिषिच्येत
इव सर्वमेतदायत्तं स्यादित्यर्थः । च इवार्थे  ॥  २।१८।३६  ॥   

  

सप्तेति । सप्तसप्त चतुर्दश वर्षाणीत्यर्थः ।
जटेत्यादिब्रह्मचर्योचितचिह्नानामुपलक्षणम्  ॥  २।१८।३७  ॥   

  

भरत इति । कोशलपतेः नित्यकोशलाधीशस्य तव वसुधां प्रशास्तु पालयतु ।
वसुधाविशेषणं नानेत्यादि  ॥  २।१८।३८  ॥   

  

एतेनेति । एतेन संभावितत्वद्वियोगजनितेन कारुण्येन करुणया समाप्लुतः युक्तः
अत एव शोकसंक्लिष्टवदनः अयं नरेन्द्रः त्वां निरीक्षितुं न शक्नोति  ॥ 
२।१८।३९  ॥   

  

एतदिति । हे रघुनन्दन नरेन्द्रस्य वचनं वक्तुमभिप्रेतं कुरु अत एव महता
सत्येन युक्तं नरेन्द्रं तारयस्व तत्सत्यप्रतिज्ञत्वं निर्वाहयेत्यर्थः  ॥ 
२।१८।४०  ॥   

  

इतीवेति । परुषमपरुषत्वेन प्रतीयमानम् आचारक्विबन्तप्रकृतिककर्तृक्विबन्तम्
रामः शोकं नैव प्रविवेश रामस्यापि तत्संमतमिति तात्पर्यम् । महानुभावो ऽपि
राजा पुत्रव्यसनाभितप्तः संभावितपुत्रवियोगजनितदुःखाक्रान्तः सन्
प्रविव्यथे चञ्चलचित्तो ऽभवत्  ॥  २।१८।४१  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे ऽष्टादशः
सर्गः  ॥  २।१८  ॥   

  

  


