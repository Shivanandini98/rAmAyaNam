+++
title = "०५४ हनूमता लङ्कादहनम्"
title_english = "054 Hanuma makes up his mind to set fire the city of Lanka"

+++


हनुमत्कर्तृकलङ्काभस्मीकरणं वर्णयितुमाह-- वीक्षमाण इत्यादिभिः । वर्धमानः
समुत्साहो यस्य स हनूमान् कार्यशेषम् अवशिष्टकृत्यम् अचिन्तयत्  ॥  ५।५४।१
 ॥   

  

चिन्ताकारमाह किमित्यादिभिः । यत्कर्म रक्षसां भूयः संतापजननं भवेत्
तदवशिष्टं किमपि कर्म कर्तव्यम्  ॥  ५।५४।२  ॥   

  

अवशिष्टमेव प्रकटयन्नाह वनमिति । प्रकृष्टाः बलवन्तः राक्षसाः हताः
बलैकदेशः सेनायाः कश्चिदंशः क्षयितो विनाशितश्च अतः दुर्गविनाशनमेव शेषं
पश्यामीति शेषः  ॥  ५।५४।३  ॥   

  

विनाशनफलमाह दुर्ग इति । दुर्गे विनाशिते सति कर्म मम क्रिया सुखं सुखरूपः
परिश्रमो यस्मिन् तत् भवेत् अतः अल्पयत्नेन साध्ये अस्मिन् दुर्गविनाशनरूपे
कार्ये निष्पन्ने सतीति शेषः, मम श्रमः सफलः स्यात्  ॥  ५।५४।४  ॥   

  

सफलत्वे हेतुमाह य इति । मम लाङ्गूले दीप्यते प्रकाशते यो हव्यवाहनो वह्निः
अस्य संतर्पणमेभिर्गृहोत्तमैः कर्तुं न्याय्यम्  ॥  ५।५४।५  ॥   

  

तत इति । सविद्युत्तोयदो मेघ इव लङ्काया भवनाग्रेषु विचचार  ॥  ५।५४।६  ॥   

  

गृहादिति । राक्षसानां गृहात् उन्नतभवनात् गृहम् उद्यानानि गृहारामांश्च
वीक्षमाणो हनूमान् प्रासादान् चचार  ॥  ५।५४।७  ॥   

  

तत्प्रकारमाह अवप्लुत्येत्यादिभिः । महावेगो हनूमान् प्रहस्तस्य
मुख्यमन्त्रिणः निवेशने भवने अवप्लुत्य महापार्श्वस्य वेश्म पुप्लुवे
तत्राग्निं मुमोच च । श्लोकद्वयमेकान्वयि  ॥  ५।५४।८,९  ॥   

  

वज्रेति  ॥  ५।५४।१०  ॥   

  

तथेति  ॥  ५।५४।११  ॥   

  

रश्मीति  ॥  ५।५४।१२  ॥   

  

युद्धोन्मत्तस्येति  ॥  ५।५४।१३  ॥   

  

करालस्येति  ॥  ५।५४।१४  ॥   

  

नरान्तकस्येति  ॥  ५।५४।१५  ॥   

  

वर्जयित्वेति । हरिपुङ्गवो हनूमान् विभीषणगृहं प्रति वर्जयित्वा क्रमेण
मुख्याद्यानुपूर्व्या क्रममाणः सन् ददाह  ॥  ५।५४।१६  ॥   

  

तेष्विति । तेषु तेषु भवनेषु ऋद्धिमतां राक्षसानाम् ऋद्धिं ददाह  ॥  ५।५४।१७
 ॥   

  

सर्वेषामिति । सर्वेषां भवनानि समतिक्रम्य रावणस्य निवेशनमाससाद  ॥  ५।५४।१८
 ॥   

  

तत इति । तस्मिन् रावणीये मुख्ये गृहे लाङ्गूलाग्रे प्रतिष्ठितं
प्रदीप्तमग्निमुत्सृज्य युगान्तजलद इव ननाद । श्लोकद्वयमेकान्वयि  ॥ 
५।५४।१९,२० ॥   

  

श्वसनेनेति । श्वसनेन महावायुना संयोगाद्धेतोः महाबलो हुताशनः कालाग्निरिव
जज्वाल पवनस्तु प्रदीप्तमग्निं वेश्मसु चारयन् संक्षिपन् सन् प्रावर्धत ।
सार्धश्लोक एकान्वयी  ॥  ५।५४।२१  ॥   

  

तानीति । काञ्चनजालानि महान्ति भवनानि च व्यशीर्यन्त । काञ्चनजालानीति
बहुव्रीहिणा भवनविशेषणं वा । अर्धद्वयमेकान्वयि  ॥  ५।५४।२२  ॥   

  

तानीति । भग्नानि विमानानि येषां तानि भवनानि पुण्यसंक्षये सिद्धानां
भवनानीव वसुधातले निपेतुः  ॥  ५।५४।२३  ॥   

  

संजज्ञ इति । भग्नः उत्सवो येषाम् उज्झिता श्रीर्येषां ते एव ते इति
कर्मधारयः । स्वे स्वे गृहपरित्राणं प्रधावतां राक्षसानां कपिरूपेण एषो
ऽग्निरेवायातः हा अतिकष्टम् इति तुमुलः शब्दः संजज्ञे प्रादुर्बभूव ।
सार्धश्लोक एकान्वयी । । ५।५४।२४,२५  ॥   

कन्दन्त्य इति । अग्निपरीताङ्ग्यः स्तनन्धयधराः गृहीतशिशवः काश्चित्
स्त्रियः क्रन्दन्त्यः सत्यः हर्म्येभ्यः पेतुः अभ्रेभ्यः पतन्त्यः
सौदामिन्य इव अम्बरात् आकाशवर्तिप्रासादात् पतन्त्यो रेजिरे । सार्धश्लोक
एकान्वयी  ॥  ५।५४।२६  ॥   

  

वज्रेति । वज्रादिसंहतान् वज्रादिसहितान् भवनात् स्यन्दमानान् विचित्रान्
धातून् स्वर्णादीन् स हनूमान् ददर्श  ॥  ५।५४।२७  ॥   

  

नेति । यथा काष्ठादीनां दाह इति शेषः । अग्निः किंचिन्न तृप्यति तथा
राक्षसेन्द्राणां वधे हनूमान् न तृप्यति सकलराक्षसवधमिच्छतीत्यर्थः । तेन
सीतादुःखदर्शनासहिष्णुत्वं व्यञ्जितम् हनूमान् विशस्तानां हिंसितानां
राक्षसानां धारणे इति शेषः । वसुन्धरा च न तृप्यति
निहतसर्वराक्षसवधरणमाकाङ्क्षतीत्यर्थः, तेन
पतिवियोगजनितस्वसुतादुःखहेतुकदुःखाक्रान्तत्वं तस्याः सूचितम् । सार्धश्लोक
एकान्वयी  ॥  ५।५४।२८,२९  ॥   

  

हनूमतेति । रुद्रेण त्रिपुरमिव हनूमता लङ्कापुरं प्रदग्धम्  ॥  ५।५४।३०  ॥   

  

तत इति । लङ्कापुरपर्वताग्रे त्रिकूटाचलशृङ्गे इत्यर्थः, हनूमतोपसृष्टः अत
एव समुत्थितो ऽग्निः चूडावलयं शिखासमूहं प्रसार्य प्रदीप्तो बभूवेति शेषः
 ॥  ५।५४।३१ ॥   

  

युगान्तेति । भवनेषु राक्षसगृहेषु सक्तः रक्षःशरीराज्येन समर्पितं
प्राप्तमर्चिर्येन विधूमरश्मिः समारुतः मारुतसहितः युगान्तकालानलतुल्यरूपो
ऽग्निः दिविस्पृक् सन् ववृधे  ॥  ५।५४।३२  ॥   

  

आदित्येति । अशनिप्ररूढैः अशनिशब्दवत्प्रकटितैरनेकैः शब्दै अण्डं
ब्रह्माण्डं भिन्दन् महाग्निः प्रलयवह्निरिव आदित्यकोटीसदृशः सुतेजा वह्निः
लङ्कां परिवार्य तिष्ठन् प्रबभौ  ॥  ५।५४।३३  ॥   

  

तत्रेति । तत्र तस्मिन् समये अम्बरात् अम्बरं प्राप्य रूक्षा
राक्षसविघातकर्तृत्वेन क्रूरा प्रभा यस्य सः किंशुकपुष्पस्येव चूडा यस्य सो
ऽग्निः अतिप्रवृद्धो बभूवेति शेषः, नीलोत्पलाभाः निर्वाणानां सर्वत्र
प्रसृतानां धूमानाम् आकुलराजयः निबिडपङ्क्तयः अभ्रा इव प्रचकाशिरे  ॥ 
५।५४।३४  ॥   

  

वज्रीति । अयं वानरः स्वयं काल एव वज्र्याद्यन्यतमो न  ॥  ५।५४।३५  ॥   

  

संभावनान्तरमाह किमिति । सर्वपितामहत्वादिविशिष्टस्य ब्रह्मणः
रक्षोपसंहारकरः प्रकोपः वानररूपधारी सन् इहागतः किम्  ॥  ५।५४।३६  ॥   

  

किमिति । स्वमायया रक्षोविनाशाय कपिरूपम् एत्य अचिन्त्यं चिन्तयितुमशक्यम्
अत एव अव्यक्तम् अनन्तं देशकालवस्तुपरिच्छेदशून्यम् अत एव एकं प्रधानं
वैष्णवं महाविष्णुसंबन्धि सुतेजो वा किम्  ॥  ५।५४।३७  ॥   

  

इतीति । पुरीं लङ्कां दग्धां समीक्ष्य विशिष्टाः प्रधानाः बहवो रक्षोगणाः
तत्र रावणसमीपे समेत्य इत्येवंपूर्वसंभावनामूचुः  ॥  ५।५४।३८  ॥   

  

तत इति । ततस्तस्मिन् समये प्रदग्धा लङ्का तदभिमानिदेवता सशब्दमधिकशब्दवत्
यथा भवति तथा रुरोद  ॥  ५।५४।३९  ॥   

  

हेति । हा तातेत्यादि बहुधा ब्रुवद्भिः रक्षोभिः घोरतरः शब्दः कृतः  ॥ 
५।५४।४० ॥   

  

हुताशनेति । हनूमतः क्रोधबलेन अभिभूता तिरस्कृता अत एव हुताशनज्वालसमावृता
अत एव हतप्रवीरा अत एव परिवृत्ताः उद्विग्निचित्ताः योधाः भटाः यस्यां सा
लङ्का शापोपहतेव बभूव  ॥  ५।५४।४१  ॥   

  

सेति । ससंभ्रमाः उद्वेगसहिताः अत एव त्रस्ताः भीताः अत एव विषण्णाः
त्रयाणां कर्मधारयः राक्षसाः यस्यां तां समुज्ज्वलन्त्यः अतिप्रकाशयुक्ताः
ज्वालाः यस्य स एव हुताशनः तेनाङ्किताम् अत एव स्वयंभुकोपोपहतां दिनान्ते
स्वयंभुवः कोपेन विनष्टाम् अवनिमिव लङ्कां हनूमान् ददर्श । अत्र
स्वयंभुशब्दः शंभुपरः इति न संहारप्रकरणविरोधः  ॥  ५।५४।४२  ॥   

  

भङ्क्त्वेति । वनादि भङ्कत्वा रक्षांसि हत्वा लङ्कां दग्धवा हनूमान् तस्थौ
 ॥  ५।५४।४३  ॥   

  

स इति । स हनूमान् रक्षोभवनेषु अग्निं विसृज्य मनसा रामं जगाम  ॥  ५।५४।४४
 ॥   

  

तत इति । ततो ऽनन्तरं वानरवीरमुख्यं हनूमन्तं सर्वे देवगणाः प्रतुष्टुवुः
 ॥  ५।५४।४५  ॥   

  

देवा इति । देवादयः परां प्रीतिं जग्मुः  ॥  ५।५४।४६  ॥   

  

भङ्क्त्वेति । रराज शुशुभे  ॥  ५।५४।४७  ॥   

  

गृहेति । विचित्रे गृहाग्र्याणां गृहश्रेष्ठानां शृङ्गाग्रतले
परप्रासादभूमौ प्रतिष्ठितः अर्चिमाली आदित्य इव
प्रदीप्तलाङ्गूलकृतार्चिमाली वानरराजसिंहः व्यराजत । अत एव
निर्देशादर्चिशब्दो ऽप्यस्तीति प्रतीयते  ॥  ५।५४।४८  ॥   

  

लङ्कामिति । समस्तां लङ्कां संपीड्य लाङ्गूलाग्रिं समुद्रे निर्वापयामास  ॥ 
५।५४।४९  ॥   

  

तत इति । लङ्कां प्रदग्धां दृष्ट्वा देवादयः परमं विस्मयं गताः  ॥ 
५।५४।५० ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
चतुःपञ्चाशः सर्गः  ॥  ५।५४  ॥   

  


