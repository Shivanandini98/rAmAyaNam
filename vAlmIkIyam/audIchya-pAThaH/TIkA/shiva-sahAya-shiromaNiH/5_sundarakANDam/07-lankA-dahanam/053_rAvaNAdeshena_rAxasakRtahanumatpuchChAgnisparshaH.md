+++
title = "०५३ रावणादेशेन राक्षसकृतहनुमत्पुच्छाग्निस्पर्शः"
title_english = "053 Later Ravana orders to set fire to his tail"

+++


विभीषणवचनस्वीकारानन्तरकालिकं रावणवृत्तान्तमाह तस्येत्यादिभिः । महात्मनो
विभीषणस्य वचनं श्रुत्वा देशकालहितमुत्तरं वाक्यमब्रवीत्  ॥  ५।५३।१  ॥   

  

तद्वचनाकारमाह सम्यगित्यादिभिः । दूतवध्या विगर्हितेति भवता सम्यगुक्तमतः
वधादन्यः अस्य निग्रहः दण्डः क्रियताम्  ॥  ५।५३।२  ॥   

  

ननु को दण्डः इत्यत आह कपीनामिति । लाङ्गूलं कपीनां भूषणम् अत एव इष्टं
भवति अतः अस्य तत् लाङ्गूलं दीप्यतां दग्धेन लाङ्गूलेन विष्टः सन् गच्छतु
 ॥  ५।५३।३  ॥   

  

तत इति । ततः पुच्छदाहानन्तरम् अङ्गवैरूप्येण कर्शितं दुःखितममुं वानरं
ससुहृज्जनाः सुमित्रादयः पश्यन्तु तत्र मित्राणि तुल्यसुखदुःखवन्तः,
ज्ञातयो भ्रात्रादयः, बान्धवाः संबन्धिनः, सुहृज्जनाः स्नेहवन्तः  ॥  ५।५३।४
 ॥   

  

आज्ञापयदिति । प्रदीप्तेन लाङ्गूलेनोपलक्षितो ऽयं सचत्वरं सर्वं पुरं
रक्षोभिः परिणीयतामिति राक्षसेन्द्र आज्ञापयत् । एतेनैतादृशदर्शनेन
हतबान्धवानां राक्षसीनां दुःखशान्तिर्भविष्यतीति सूचितम्  ॥  ५।५३।५  ॥   

  

तस्येति । तस्य रावणस्य वचनं श्रुत्वा कोपकर्कशाः अतिकोपवन्तो राक्षसाः
तस्य हनूमतो लाङगूलं कार्पासिकैः कार्पासोपादानकैः पटैः वेष्टन्ते
अवेष्टन्त  ॥  ५।५३।६  ॥   

  

संवेष्ट्यमान इति । शुष्कमिन्धनमासाद्य वनेषु हुताशन इव व्यवर्धत  ॥ 
५।५३।७ ॥   

  

तैलेनेति । ते रावणाज्ञप्ताः राक्षसाः तैलेन परिषिच्य तत्र लाङ्गूले
अग्निमुपपादयन् प्रापयन् प्राज्वालयन्नित्यर्थः । अर्ध पृथक्  ॥  ५।५३।८
 ॥   

  

लाङ्गूलेनेति । भूयः सङ्गतैः राक्षसैः प्रदीपितेन लाङ्गूलेन
रोषामर्षपरीतात्मा हनूमान् राक्षसान् अताडयत् । सार्धश्लोके एकान्वयी  ॥ 
५।५३।९  ॥   

  

सहेति । निशाचराः प्रीतिं जग्मुः निबद्धो वीरस्तु तत्कालसदृशीं
पुच्छदहनसमयोचितां मतिं कृतवान्  ॥  ५।५३।१०  ॥   

  

तन्मत्याकारमाह काममिति । निबद्धस्यापि मे समीपे राक्षसाः समर्था न अतः
पाशान् राक्षसकृतबन्धनानि छित्त्वा इमान् राक्षसान् पुनर्हन्याम्  ॥ 
५।५३।११  ॥   

  

यदीति । भर्तृहितार्थाय चरन्तं मां भर्तृशासनात् रावणाज्ञातः यदीमे मां
निबघ्नन्ते तदा ऽपि मे निष्कृतिः मत्कृतकर्मप्रतिक्रिया न कृता  ॥  ५।५३।१२
 ॥   

  

सर्वेषामिति । यद्यपि राक्षसानां युधि अहं पर्याप्तः परिपूर्णः निहन्तुं
समर्थ इत्यर्थः, तथा ऽपि रामस्य प्रीत्यर्थं किंतु किंचित् ईदृशं कर्म
विषहिष्ये  ॥  ५।५३।१३  ॥   

  

ननु सहनेन कथं रामप्रीतिरित्यत आह लङ्केति । मम लङ्का पुनश्चारयितव्या
भवेत् इति यतः रात्रौ दुर्गकर्मविधानतः दुर्गमक्रियया विधानात् हेतोर्न
सुदृष्टा  ॥  ५।५३।१४  ॥   

  

अवश्यमिति । निशाक्षये लङ्का ऽवश्यं मया द्रष्टव्या अतः कामं मां बध्नन्तु
पुच्छस्योद्दीपनेन पीडां कुर्वन्तु च । तत्र हेतुः मे मनसः श्रमः खेदो
नास्ति । सार्धश्लोक एकान्वयी  ॥  ५।५३।१५  ॥   

  

तत इति । संवृतः आच्छादितः आकारो येन तं महाकपिं राक्षसाः परिगृह्य ययुः  ॥ 
५।५३।१६  ॥   

  

शङ्खेति । शङ्खभेरीनिनादैर्घोषयन्तो राक्षसाः कपिकुञ्जरं तां पुरीं
चारयन्ति स्म  ॥  ५।५३।१७  ॥   

  

अन्वीयमान इति । रक्षोभिरन्वीयमानो हनूमान् सुखं ययौ महापुरीं लङ्कां
चारयामास चचार च  ॥  ५।५३।१८  ॥   

  

अथेति । महांश्चासावकपिः कप्यन्तररहितः कपिर्हनुमान् विचित्राणि विमानादीनि
अपश्यच्च । तत्र चत्वराः द्वारसमीपबहिर्बद्धाः संबाधाः निबिडा शृङ्गाटकानि
चतुष्पथाः, उपरथ्याः स्वल्पवीथ्यः, गृहान्तराः गृहद्वयमध्यदेशाः ।
श्लोकद्वयमेकान्वयि  ॥  ५।५३।१९,२०  ॥   

  

चत्वरेष्विति । चत्वरेषु अङ्गणेषु चतुष्केषु चतुष्पथेषु चचार । रामदूतो
ऽयमिति कपिं राक्षसाः घोपयन्ति अघोषयन्त  ॥  ५।५३।२१  ॥   

  

दीप्यमान इति । लाङ्गूले दीप्यमाने सति अप्रियं तद्दीपनं देव्याः सीतायाः
समीपे शंसुः शशंसुः  ॥  ५।५३।२२  ॥   

  

तच्छासनाकारमाह य इति । यः त्वया कृतः संवादो येन सः कपिः प्रदीप्तेन
प्रज्वलितेन लाङ्गूलेनोपलक्षितः सन् परिणीयते  ॥  ५।५३।२३  ॥   

  

श्रुत्वेति । आत्मापहरणोपमं दुःखप्रापकत्वेन स्वापहरणसदृशं तद्वचनं
श्रुत्वा शोकसंतप्ता वैदेही हुताशनं वह्निमुपागमत् मनसा प्राप्नोत्  ॥ 
५।५३।२४  ॥   

  

मङ्गलेति । सा सीता महाकपेर्हनुमतः मङ्गलाभिमुखी मङ्गलप्रापिका आसीत् । अत
एव प्रयता प्रयतचित्ता सती हव्यवाहनं वह्निमुपतस्थे  ॥  ५।५३।२५  ॥   

  

तत्प्रकारमाह यदीति । यदि पतशुश्रूषाद्यस्ति मयीति शेषः, तदा हनूमतः शरीर
इति शेषः, शीतो भव  ॥  ५।५३।२६  ॥   

  

तत इति । ततः सीताप्रार्थनान्तरं तीक्ष्णमर्चिर्यस्य सो ऽनलः कपेः शुभं
शंसन्निव मृगशावाक्ष्याः सीताया अग्रे जज्वाल  ॥  ५।५३।२७  ॥   

  

हनुमदिति । हनुमज्जनकः हनुमत उत्पादकः पुच्छानलयुतः प्रालेयानिलः
हिमसंबन्धिवायुसदृशशीतलः अनिलः देव्याः सीतायाः स्वास्थ्यकरः सन् ववौ  ॥ 
५।५३।२८  ॥   

  

दह्यमान इति । लाङ्गूले दह्यमाने दहिनो वह्नेः अमानः दाहगर्वाभावः यस्मिन्
अदह्यमाने सतीत्यर्थः, किंच लाङ्गूले लाङ्गूलसंबन्धिपटे दह्यमाने सति
वानरश्चिन्तयामास । अर्धं पृथक्  ॥  ५।५३।२९  ॥   

  

चिन्ताकारमाह प्रदीप्त इति । सर्वतः प्रदीप्तोयमग्निः मां कस्मान्न दहति ।
अर्धं पृथक् । दृश्यते इति । लाङ्गूलाग्रे प्रतिष्ठितः महाज्वालो ऽग्निर्यो
दृश्यते स शिशिरस्य हिमस्य संपातः पिण्ड इव मे रुजं पीडां कस्मान्न करोति ।
चकारः कस्मादित्यर्थे  ॥  ५।५३।३०  ॥   

  

तत्संभावनामाह अथवेति । यत् यस्मात् रामप्रभावात् सरितां पतौ सरितां पतौ
समुद्रे पर्वतः पर्वतरूपमाश्चर्यं प्लवता मया दृष्टं तत्तस्मादेव इदं
वह्निशैत्यं व्यक्तं प्रकटीभूतम्  ॥  ५।५३।३१  ॥   

  

तदेव द्रढयन्नाह यदीति । रामार्थं समुद्रस्य मैनाकस्य च यदि संभ्रमः
मत्कर्मकादरः तर्हि अग्निः किं न करिष्यति संभ्रममिति शेषः ।
करिष्यत्येवेत्यर्थः  ॥  ५।५३।३२  ॥   

  

सीताया इति । सीतायाः आनृशंस्येन स्वाभाविकातिशयकृपया पावको मां न दहति  ॥ 
५।५३।३३  ॥   

  

भूय इति । मुहूर्तं भूयः संचिन्तयामास । अर्धं पृथक् । चिन्ताकारमाह कथमिति
। अस्मद्विधस्य रामकृपापात्रस्येत्यर्थः, राक्षसाधमैर्बन्धनं कथं न
संभवतीत्यर्थः, अतः मह्यं मम पराक्रमे सति अस्य बन्धनस्य प्रतिक्रिया
मत्सदृशाचरणं युक्ता स्यात्  ॥  ५।५३।३४  ॥   

  

तत इति । ततश्चिन्तानन्तरं महाकपिः पाशान् बन्धनानि छित्त्वा अथ
समङ्गलमुत्पपात ननाद च । क्रियाभेदान्न पौनरुक्त्यम्  ॥  ५।५३।३५  ॥   

  

पुरेति । ततो ऽनन्तरं विभक्ता निवृत्ता रक्षः संबाधा राक्षससंमर्दो यस्मिन्
तत् पुरद्वारम् आससाद  ॥  ५।५३।३६  ॥   

  

सिंहावलोकनन्यायेन बन्धनच्छेदप्रकारं वर्णयन्नाह स इति । शैलसंकाशो भूत्वा
विद्यमानो यो हनूमान् सः ह्रस्वतां प्राप्तः सन् बन्धनानि अवशातयत्
न्यवर्तयत्  ॥  ५।५३।३७  ॥   

  

विमुक्त इति । इति विमुक्तः बन्धनान्निर्गतो हनूमान् पुनः पर्वतसंनिभो
ऽभवत् । वीक्ष्यमाणः सन् परिघं ददृशे च  ॥  ५।५३।३८  ॥   

  

स इति । स हनूमान् कालायसपरिष्कृतं कालायसोपादानकं तं परिघं गृह्य गृहीत्वा
रक्षिणो द्वारपालकान् सूदयामास जघान  ॥  ५।५३।३९  ॥   

  

स इति । स हनूमान् तान् राक्षसान् निहत्वा निहत्य प्रदीप्तलाङ्गूलेन कृता
या अर्चिमाला अर्चिषां समूहः तद्वान् स हनूमान् अर्चिमाली आदित्य इव
प्रकाशत प्राकाशत अत एव निर्देशादर्चिशब्दो ऽपि कल्प्यते  ॥  ५।५३।४०  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
त्रिपञ्चाशत्तमः सर्गः  ॥  ५।५३  ॥   

  


