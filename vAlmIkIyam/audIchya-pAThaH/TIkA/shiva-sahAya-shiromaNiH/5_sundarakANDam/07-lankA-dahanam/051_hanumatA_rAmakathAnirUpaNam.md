+++
title = "०५१ हनुमता रामकथानिरूपणम्"
title_english = "051 Hanuma narrates the story of"

+++


रावणं प्रति हनुमदुक्तिमुपक्रमते तमिति । महासत्वं तं रावणं समीक्ष्य
अर्थवत् सप्रयोजनं वाक्यं हरिसत्तमो हनुमानुवाच  ॥  ५।५१।१  ॥   

  

तद्वचनाकारमाह अहमित्यादिभिः । सुग्रीवसंदेशात् हेतोः तवान्तिके अहं
प्राप्तः । संदेशमेवाह हे राक्षसेश भ्राता हितोपदेशकर्तृत्वेन भ्रातृसदृशः
हरीशः सुग्रीवः त्वां कुशलमब्रवीत्  ॥  ५।५१।२  ॥   

  

भ्रातुरिति । भ्रातुस्तव हितस्य सुग्रीवस्य समादेशं सम्यगादेश उपदेशो
यस्मिन् तत् धर्मार्थसहितम् अत एव इह लोके अमुत्र परलोके च क्षमं योग्यं च
वाक्यं शृणु  ॥  ५।५१।३  ॥   

  

तद्वाक्यमेवाह राजेत्यादिभिः । सुरेश्वरसमद्युतिः दशरथो नाम राजा अभवदिति
शेषः  ॥  ५।५१।४  ॥   

  

ज्येष्ठ इति । धर्म्यं पन्थानमाश्रितः तस्य दशरथस्य ज्येष्ठः पुत्रः
दण्डकावनं प्रविष्टः । श्लोकद्वयमेकान्वयि  ॥  ५।५१।५,६  ॥   

  

तस्येति । विश्रुता सर्वत्र प्रख्याता वैदेहस्य सुता तस्य रामस्य भार्या
जनस्थाने नष्टा हृता  ॥  ५।५१।७  ॥   

  

मार्गमाण इति । देवीं सीतां मार्गमाणः रामः ऋष्यमूकमनुप्राप्तः सुग्रीवेण
संगतः सख्यं प्राप्तश्च  ॥  ५।५१।८  ॥   

  

तस्येति । तस्य रामस्य समीपे सीतायाः परिमार्गणे तेन सुग्रीवेण प्रतिज्ञातं
रामेणापि सुग्रीवस्य हरिराज्यं निवेदितुं प्रतिज्ञातम्  ॥  ५।५१।९  ॥   

  

तत इति । ततः प्रतिज्ञाकरणानन्तरं तेन रामेण वालिनं हत्वा हर्यक्षणां
गणेश्वरः तद्योग्यः सुग्रीवः राज्ये स्थापितः  ॥  ५।५१।१०  ॥   

  

त्वयेति । त्वया विज्ञातपूर्वः पौर्वकालिकत्वनिष्ठविज्ञानविषयीभूतः यो वाली
सः एकेन शरेण निहतः  ॥  ५।५१।११  ॥   

  

स इति । सः कृतोपकारः सुग्रीवः सीतामार्गणे व्यग्रः सन् हरीन् संप्रेषयामास
 ॥  ५।५१।१२  ॥   

  

तामिति । हरीणां सहस्रादीनि मार्गन्ते  ॥  ५।५१।१३  ॥   

  

वैनतेय इति । तत्र तेषु वानरेषु केचित् वैनतेयसमाः केचित् असङ्गगतयः
आलम्बरहितगतिविशिष्टाः आकाशगामिन इत्यर्थः  ॥  ५।५१।१४  ॥   

  

अहमिति । मारुतस्य औरसः मुख्यः सुतः हनुमान्नामाहं तु सीतायाः कृते
सीतार्थं शतयोजनमायतं समुद्रं लङ्घयित्वा तां सीतां दिदृक्षुः सन् इह
लङ्कायामागतः अत एव भ्रमता मया ते गृहे जनकात्मजा दृष्टा ।
श्लोकद्वयमेकान्वयी  ॥  ५।५१।१५,१६  ॥   

  

तदिति । दृष्टौ साक्षात्कृतौ धर्मार्थौ येन सः तपसा कृतः परिग्रहः
धनादिसंग्रहो येन सः अत एव भवान् पूज्यस्त्वं परदारान् उपरोद्धुं नार्हसि
 ॥  ५।५१।१७  ॥   

  

नहीति । धर्मात् वेदबोधितकर्मणः विरुद्धेषु अत एव बह्वपायेषु
विपुलापायसंपादकेषु अत एव मूलघातिषु कर्मसु भवद्विधाः बुद्धिमन्तो न
सज्जन्ते  ॥  ५।५१।१८  ॥   

  

ननूक्तविरुद्धकर्मजनितपापं प्रायश्चित्तेनापनेता ऽस्मीति
तद्विरुद्धकर्माचरणे का नः क्षतिरित्यत आह क इति । रामकोपानुवर्तिनां
रामक्रोधाधीनानां लक्ष्मणमुक्तानां शराणामग्रतः स्थातुं देवासुरेष्वपि कः
शक्तः न को ऽपीत्यर्थः  ॥  ५।५१।१९  ॥   

  

नेति । राघवस्य व्यलीकमपराधं कृत्वा यः सुखमवाप्नुयात् सः त्रिषु लोकेषु
कश्चन न विद्येत विद्यते । एतेन प्रायश्चित्तेन
देहान्तरभोग्यपापनिवृत्तावपि रामप्रसादनमन्तरा तव कल्याणं नैव भविष्यतीति
सूचितम्  ॥  ५।५१।२०  ॥   

  

तदिति । नरशार्दूल हे पुरुषश्रेष्ठ तत् उक्तहेतोः त्रिकालहितं सर्वकाले
हितकारकं धर्म्यं धर्मादनपेतम् अर्थानुयायि अर्थप्रापकं वाक्यं मन्यस्व अत
एव जानकी प्रदीयताम् । "नग्देवाय" इति तीर्थपाठः  ॥  ५।५१।२१  ॥   

  

दृष्टेति । देवी इयं सीता मया दृष्टा अत एव दुर्लभं दूतैः दुखेन लभ्यं तत्
यशः इह अस्मिन् काले मया लब्धं शेषमवशिष्टं यदुत्तरमुत्तरकालकं सीतानयनं
तत्र राघव एव निमित्तं राघव एव नेष्यतीत्यर्थः  ॥  ५।५१।२२  ॥   

  

तदेव भङ्ग्यन्तरेणाह लक्षितेति । गृहे स्थितां पन्नगीमिव यां त्वं
नाभिजानासि यत्प्रभावं न वेत्सि सा सीता मया लक्षिता  ॥  ५।५१।२३  ॥   

  

नेति । अत्यर्थमत्यन्तं विषसंस्पृष्टम् ओजसा भुक्तमन्नमिव अमरैरपि इयं सीता
जरयितुं गोपयितुमित्यर्थः, न शक्या  ॥  ५।५१।२४  ॥   

  

तप इति । तपःसंतापेन तपसः करणेन लब्धः यः कर्मपरिग्रहः धर्मसाधकः
महैश्वर्यमित्यर्थः, सः यश्च आत्मप्राणपरिग्रहः स्वप्राणस्य परिग्रहः
चिरजीवित्वमित्यर्थः । स च नाशयितुं विध्वंसयितुं न न्याय्यः । एतेन
सीतासमर्पणमन्तरा ते सर्वं विनङ्क्ष्यतीति ध्वनितम्  ॥  ५।५१।२५  ॥   

  

ननु मम वरहेतुकावध्यत्वात्कथं विघात इत्यत आह अवध्यतामिति । तपोभिः
तपोहेतुकवरप्राप्त्या सुरादिभिः आत्मनो वध्यतां यां भवान् समनुपश्यति तत्र
अयं महान् हेतुः कारणम्  ॥  ५।५१।२६  ॥   

  

हेतुमाह सुग्रीव इति । अयं सुग्रीवः राघवश्च देवादिर्न किं तु सुग्रीवो
हरीश्वरः राघवश्च मानुषः नित्यमनुष्यः । एतेन आभ्यां तवाभयदानं नास्तीति
सूचितं तस्मात् प्राणपरित्राणं कथं करिष्यसि  ॥  ५।५१।२७  ॥   

  

ननु तपोबलात् मम विध्वंसो नैव भविष्यतीत्यत आह न त्विति । यः अधर्मफलसंहितः
अधर्मसिद्धिं प्राप्तः अधर्मकारीत्यर्थः, तं धर्मोपसंहारं धर्मवन्तमपि
नान्वेति प्राप्नोति धर्मफलमिति शेषः, किंतु तदधर्मफलमेव अन्वेति । ननु
सर्वेषां किञ्चिदधर्मवत्त्वसत्त्वात् धर्मफलप्राप्तिः केषांचिदपि न
स्यादित्यत आह धर्मो विपुलसत्कर्मानुष्ठानम् अधर्मनाशनः अल्पाधर्मविध्वंसकः
। एतेन तवाधर्मस्यैवाधिक्यात् धर्मफलं नैव भविष्यतीति सूचितम्  ॥  ५।५१।२८
 ॥   

  

ननु मत्तपसो वैयर्थ्यं स्यादित्यत आह प्राप्तमिति । तावत् इतः पूर्वमेव
धर्मफलं प्राप्तम् अतः अस्यापहरणरूपस्य अधर्मस्य फलं क्षिप्रमेव
प्रपत्स्यसे  ॥  ५।५१।२९  ॥   

  

जनस्थानेति । जनस्थानवधादि बुद्ध्या संस्मृत्य रामसुग्रीवसख्यमेव हितं
बुध्यस्व  ॥  ५।५१।३०  ॥   

  

काममिति । लङ्कां नाशयितुमहमेव शक्तः । ननु कुतो न नाशयसीत्यत आह तस्य
रामस्य एषः सत्कर्तृकतादृशलङ्काविध्वंसविषयकः निश्चयो न  ॥  ५।५१।३१  ॥   

  

रामेणेति । यैः सीता प्रधर्षिता तेषाममित्राणामुत्सादनं रामेण प्रतिज्ञातम्
 ॥  ५।५१।३२  ॥   

  

अपेति । रामस्य अपकुर्वन् पुरन्दरो ऽपि सुखं न प्राप्नुयात्  ॥  ५।५१।३३
 ॥   

  

यामिति । यां सीतेत्येव अभिजानासि सा कालरात्री राक्षसविध्वंससमयनियामिका
इति हेतोः तां सर्वलङ्काविनाशिनीं विद्धि जानीहि  ॥  ५।५१।३४  ॥   

  

तदिति । स्वयं स्कन्धावसक्तेन स्कन्धयोर्धृतेन सीताविग्रहरूपिणा कालपाशेन
अलं न प्रियतामित्यर्थः । तत्र हेतुः आत्मनि आत्मार्थं क्षेमं चिन्त्यताम्
 ॥  ५।५१।३५ ॥   

  

सीताया इति । दग्धां दग्धप्रायां रामकोपेन प्रदीपिताम् अत एव दह्यमानां
पुरीं लङ्कां पश्य  ॥  ५।५१।३६  ॥   

  

स्वानीति । मित्रादीनि विनाशं मा उपानय प्राप्य  ॥  ५।५१।३७  ॥   

  

सत्यमिति । रामदासस्य मम वचनं विसेषतः शृणुष्व  ॥  ५।५१।३८  ॥   

  

तद्वचनमेवाह सर्वानिति । सुसंहृत्य रुद्रादिद्वारा विनाश्य स्रष्टुं कर्तुं
शक्तः समर्थः  ॥  ५।५१।३९  ॥   

  

देवेति । विष्णुः तुल्यपराक्रमो यस्य तं रामं यः प्रतियुध्येत स नास्ति ।
सार्धश्लोकद्वयमेकान्वयि  ॥  ५।५१।४०,४१  ॥   

  

सर्वेति । रामस्य विप्रियं कृत्वा तव जीवितं दुर्लभम्  ॥  ५।५१।४२  ॥   

  

देवा इति । देवादयः रामस्य समरे स्थातुं न शक्ताः  ॥  ५।५१।४३  ॥   

  

ब्रह्मेति । ब्रह्मादयः स्थातुं न शक्ताः  ॥  ५।५१।४४  ॥   

  

स इति । अप्रतिमः सादृश्यरहितः स रावणः कपेर्वचः निशम्य कोपविवृत्तलोचनः
सन् महाकपेर्वधं समादिशत्  ॥  ५।५१।४५  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
एकाधिकपञ्चाशत्तमः सर्गः  ॥  ५।५१  ॥   

  


