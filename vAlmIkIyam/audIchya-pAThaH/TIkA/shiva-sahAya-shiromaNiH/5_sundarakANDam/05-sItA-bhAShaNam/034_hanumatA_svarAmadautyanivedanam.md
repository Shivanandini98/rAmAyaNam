+++
title = "०३४ हनुमता स्वरामदौत्यनिवेदनम्"
title_english = "034 Hanuma reveals himself to be a messenger of"

+++


सीतावचनश्रवणानन्तरकालिकां हनुमदुक्तिमाह तस्या इत्यादिभिः ।
दुःखाभिभूतायाः तस्याः सीताया वचनं श्रुत्वा दुःखात् दुःखं प्राप्य हनूमान्
सान्त्वं सान्त्वनमुत्तरमब्रवीत्  ॥  ५।३४।१  ॥   

  

वचनाकारमाह अहमित्यादिभिः । रामस्य दूतो ऽहं संदेशात् हेतोः तव समीपमागतः ।
अर्धं पृथक् । ननु कः संदेश इत्यत आह वैदेहीत्यादिभिः । हे वैदेहि कुशली
रामः त्वां कौशलं स्वकुशलमब्रवीत् अकथयत् । किंच त्वां त्वत्कौशलमब्रवीत्
अपृच्छत् । अर्धद्वयमेकान्वयि  ॥  ५।३४।२  ॥   

  

हर्षातिशयेन पुनरपि तदेवाह य इति । वेदविदां वरः अत एव ब्राह्ममस्त्रं
वेदांश्च यो वेद स रामः कौशलमब्रवीत्  ॥  ५।३४।३  ॥   

  

लक्ष्मण इति । लक्ष्मणो ऽभिवादनं ते कृतवान्  ॥  ५।३४।४  ॥   

  

सेति । सा सीता तयोः रामलक्ष्मणयोः कुशलं निशम्य प्रतिसंहृष्टसर्वाङ्गी सती
हनूमन्तमब्रवीत्  ॥  ५।३४।५  ॥   

  

तदाकारमाह कल्याणीति । जीवन्तं नरं जनं वर्षशतादपि आनन्दः एति प्राप्नोति
इयं लौकिकी गाथा कल्याणी सत्येत्यर्थः  ॥  ५।३४।६  ॥   

  

तयोरिति । तयोः सीताहनुमतोः समागते सति अद्भुता प्रीतिः उत्पादिता
प्रादुर्भूता अत एव विश्वस्तौ तौ परस्परेणालापं चक्रतुः  ॥  ५।३४।७  ॥   

  

तस्या इति । तस्याः सीताया वचनं श्रुत्वा हनुमान् समीपमुपचक्रमे जगाम  ॥ 
५।३४।८  ॥   

यथेति । हनूमान् यथा यथा समीपमुपसर्पति तथा तथा सीता रावणं परिशङ्कते  ॥ 
५।३४।९  ॥   

  

परिशङ्कास्वरूपमाह अहो इति । रूपान्तरमुपागम्य प्राप्य स रावण एवायं हि यदि
तदा अस्य अनेन यत् कथितं कथनम् इदं कृतं तत् अहो आश्चर्यं धिक् धिक् च  ॥ 
५।३४।१०  ॥   

  

तामिति । तां गृहीताम् अशोकस्य अशोकवनिकास्थशिंशुपायाः शाखां विमुक्त्वा
विमुच्य शोककर्शिता सीता तस्यां पूर्वंमध्यासितायां धरण्यां समुपाविशत्  ॥ 
५।३४।११ ॥   

  

अवन्दतेति । ततो ऽनन्तरं महाबाहुर्हनूमान् तां जनकात्मजाम् अवन्दत
शङ्कापनयनाय वन्दनामकरोत् सा सीता तु भयसंत्रस्ता रावणशङ्काजनितभययुक्ता
सती एनं हनूमन्तं भूयो न उदैक्षत  ॥  ५।३४।१२  ॥   

  

तमिति । वन्दमानं तं हनूमन्तं दृष्ट्वा दीर्घमुच्छ्वस्य मधुरस्वरा सीता
अब्रवीत्  ॥  ५।३४।१३  ॥   

  

वचनाकारमाह मायामित्यादिभिः । मायां कपटं प्रविष्टः आश्रितः सन् मायावी
स्वयं रावणस्त्वं यदि भूयः संतापमुत्पादयसि तर्हि तन्न शोभनम्  ॥  ५।३४।१४
 ॥   

  

स्वमिति । स्वं राक्षसीयं रूपं परित्यज्य परिव्राजकरूपवान् सन् यो रावणो
जनस्थाने मया दृष्टः स त्वं किम् । एव किमर्थे  ॥  ५।३४।१५  ॥   

  

उपवासेति । उपवासकृशाम् अत एव दीनां । क्षीणचित्तां मां सम्यक् तापो
यस्मिन् तत् यथा भवति तथा भूयः संतापयसि प्रवर्तयसि तत् न शोभनम्  ॥ 
५।३४।१६  ॥   

  

इदानीमनुमानतो नायं रावण इति निश्चित्य पक्षान्तरमाह अथवेति । हि यतः तव
दर्शनात् मम मनसः प्रीतिरुत्पन्ना अतः यत् मया परिशङ्कितं तन्नैवास्ति  ॥ 
५।३४।१७  ॥   

  

यदीति । आगतः त्वं यदि रामस्य दूतः तर्हि त्वां रामकथाः पृच्छामि ते
भद्रमस्तु  ॥  ५।३४।१८  ॥   

  

गुणानिति । हे वानर मम प्रियस्य रामस्य गुणान् त्वं कथय । ननु रामगुणान् न
जानामीत्यत आह नदीकूलं रयो वेग इव मे चित्तं त्वं हरसि । एतेन
मच्चित्तापकर्षकत्वं रामगुणज्ञानामेवेति सूचितम्  ॥  ५।३४।१९  ॥   

  

रामदूतागमनस्यासंभवमाशङ्क्याह अहो इति । स्वप्नस्य सुखता सुखम् अहो
आश्चर्यं यतः चिरं बहुकालात् आहृता अन्यत्र प्रापिता ऽहं राघवेण प्रेषितं
वनौकसं पश्यामि  ॥  ५।३४।२०  ॥   

  

स्वप्न इति । मत्सरी सगर्वः सो ऽपि प्रायो नायातीति तात्पर्यम्  ॥  ५।३४।२१
 ॥   

  

इदानीमनुमानेन नायं स्वप्न इति निश्चित्याह नेति । इमं स्वप्नम् अहं न
मन्ये हि यतः स्वप्ने वानरं दृष्ट्वा अभ्युदयः प्राप्तुं न शक्यः मम तु
अभ्युदयः अभ्युदयहेतुभूतः मनःप्रसादः प्राप्तः  ॥  ५।३४।२२  ॥   

  

किमिति । अयं समागमः चित्तमोहः स्यात् इयं वातगतिः वायुविकारो वा उन्मादजः
भूतावेशादिहेतुकोन्मादजनितो विकारो वा अयं मृगतृष्णिका वा स्यात्  ॥ 
५।३४।२३  ॥   

  

इदानीं तत्तद्धर्माभावबोधकहेतुमुपलभ्य तान्निरस्यति अथवेति । अथवा उन्मादः
उन्मादजो विकारः उन्मादलक्षणः मोहः उन्मादलक्षणसदृशलक्षणविशिष्टः अपिना
वातगतिर्वा नायम् तत्र हेतुः अहम् आत्मानं वनौकसं च संबुध्ये सम्यक् जानामि
मोहादौ सम्यग्ज्ञानं न भवतीति तात्पर्यम्  ॥  ५।३४।२४  ॥   

  

इतीति । इति अनेन प्रकारेण बहुधा बहुप्रकारं बलाबलं संप्रधार्य विचार्य
रक्षसां कामरूपत्वाद्धेतोस्तं हनूमन्तं राक्षसाधिपं मेने  ॥  ५।३४।२५  ॥   

  

एतामिति । तदा तस्मिन् समये एतामुक्तां बुद्धिं निश्चयं कृत्वा वानरं प्रति
न व्याजहार  ॥  ५।३४।२६  ॥   

  

सीताया इति । सीतायाः सीतया निश्चितं बुद्ध्वा श्रोत्रानुकूलैः
श्रोत्रसुखजनकैर्वचनैः रामगुणबोधकवाक्यैः तां सीतां प्रहर्षयन्नुवाचेति
शेषः  ॥  ५।३४।२७  ॥   

  

तद्वचनाकारमाह आदित्य इत्यादिभिः  ॥  ५।३४।२८  ॥   

  

विक्रमेणेति वाचस्पतिर्बृहस्पतिः  ॥  ५।३४।२९  ॥   

  

रूपवानिति । मूर्तिमान् कन्दर्प इव रूपादिमान् स्थानक्रोधे उचितकोपे
प्रहर्ता दण्डदायकः  ॥  ५।३४।३०  ॥   

  

बाह्विति । यस्य बाहुच्छायां रक्षणे इत्यर्थः । लोकः सर्वजनः अवष्टब्धः
संस्थितः तं राघवं मृगरूपेण अश्रमपदात् श्रमनिवर्तकस्थानात् अपकृष्य
अन्यत्र प्रापय्य शून्ये येन त्वमपनीतासि तस्य रक्षसः तत् तादृशकमजनितं फलं
द्रक्ष्यसि । सार्धश्लोक एकान्वयी  ॥  ५।३४।३१  ॥   

  

तत्फलाकारं बोधयन्नाह अचिरादिति । अचिरात् शीघ्रं
क्रोधप्रमुक्तेर्ज्वलद्भिः पावकैरिवेषुभिः यो रावणं वधिष्यति तेन प्रेषितो
दूतो ऽहम् इह अस्मिन् काले त्वत्सकाशमागतः । सार्धश्लोक एकान्वयी  ॥ 
५।३४।३२।३३  ॥   

  

त्वदिति । त्वद्वियोगेन दुःखार्तः स रामः त्वां कौशलमब्रवीत् । अर्धं पृथक्
। लक्ष्मण इति । कौशलं कुशलमब्रवीत्  ॥  ५।३४।३४  ॥   

  

रामस्येति । रामस्य सखा सुग्रीवः कौशलमब्रवीत्  ॥  ५।३४।३५  ॥   

  

नित्यमिति । ते त्वां रामो नित्यं स्मरति "अधीगर्थ" इति षष्ठी । हे वैदेहि
राक्षसीवशमागतां त्वं दिष्ट्या भाग्यवशेन जीवसि  ॥  ५।३४।३६  ॥   

  

नेति । रामं लक्ष्मणं च वानरकोटीनाम् अनेककोटिसंख्याकवानराणां मध्ये
सुग्रीवं च नचिरात् शीघ्रं द्रक्ष्यसे  ॥  ५।३४।३७  ॥   

  

ननु त्वं को ऽसीत्यत आह अहमिति । सुग्रीवसचिवो हनूमानहं लङ्कां प्रविष्टो
ऽस्मीति शेषः  ॥  ५।३४।३८  ॥   

  

कृत्वेति । अहं रावणस्य मूर्ध्नि पदन्यासं कृत्वा अनादृत्येत्यर्थः, त्वां
द्रष्टुमुपयातः  ॥  ५।३४।३९  ॥   

  

नेति । यथा येन प्रकारेण मां त्वमवगच्छसि शङ्कसे तथा ऽहं नास्मि अतः
विशङ्का त्यज्यताम् अत एव एषा त्वं वदतो मम श्रद्धत्स्व मद्वचने श्रद्धां
कुर्वित्यर्थः  ॥  ५।३४।४०,४१  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
चतुस्त्रिंशः सर्गः  ॥  ५।३४  ॥   

  


