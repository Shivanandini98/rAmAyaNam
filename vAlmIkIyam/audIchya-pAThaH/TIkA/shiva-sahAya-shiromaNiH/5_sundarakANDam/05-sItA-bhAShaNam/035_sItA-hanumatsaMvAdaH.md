+++
title = "०३५ सीता-हनुमत्संवादः"
title_english = "035 Seetha asks Hanuma to describe the characteristics"

+++


हनुमद्वचनश्रवणानन्तरकालिकां सीतोक्तिमाह तामिति । वैदेही वानरर्षभात्
रामकथां श्रुत्वा सान्त्वं वचनमुवाच  ॥  ५।३५।१  ॥   

  

तदाकारमाह क्वेत्यादिभिः । ते तव रामेण संसर्गो भाषणादिसंबन्धः क्व
कस्मिन्देशे ऽभवदिति शेषः । समागमः सङ्गमः कथमासीत् नरवानराचरणयोः परस्परं
विरुद्धत्वात्संसर्गो न संभवतीति तात्पर्यम्  ॥  ५।३५।२  ॥   

  

यानीति । चिह्नानि भूयः समाचक्ष्व कथयतो मां शोको न समाविशेत्  ॥  ५।३५।३
 ॥   

  

चिह्नाकारं विभज्य पृच्छति कीदृशमिति । तस्य रामलक्ष्मणस्य च
संस्थानमवयवसंनिवेशः रूपं च कीदृशम् ऊरुप्रभृति कथं कीदृशं मे मह्यं शंस
कथय  ॥  ५।३५।४  ॥   

  

एवमिति । वैदेह्या एवमुक्तो हनूमान् रामं यथातत्त्वं याथार्थ्यमनतिक्रम्य
आख्यातुं कथयितुमपचक्रमे  ॥  ५।३५।५  ॥   

  

तद्वचनाकारमाह जानन्तीति । संस्थानं जानन्ती त्वं मां दिष्ट्या भाग्यवशेन
परिपृच्छसि  ॥  ५।३५।६  ॥   

  

यानीति । तानि चिह्नानि वदतो मे शृणु  ॥  ५।३५।७  ॥   

  

तत्कथनमेवाह राम इत्यदिभिः । रामः रूपदाक्षिण्याभ्यां संपन्नः सन्नेव
प्रसूतः प्रादुर्भूतः न तु प्रादुर्भूत्यनन्तरं रूपदाक्षिण्यं
जातमित्यर्थः, तेन तयोर्नित्यत्वं व्यञ्जितम्  ॥  ५।३५।८  ॥   

  

इषुवत्सविता गच्छतीतिवदुपमेयत्वेन बहुव्रीहिणोपमानत्वेन वा । रामं
बोधयन्नाह तेजसेति  ॥  ५।३५।९  ॥   

  

रक्षितेति । जीवन्ति जीवयन्तीति च व्युत्पत्त्या जीवशब्देन
जीवेश्वरयोर्ग्रहणम् । लोका निखिलब्रह्माण्डानि समाहारद्वन्द्वः तस्य
रक्षिता । श्रुतिश्च "तमीश्वराणां परमं महेश्वरम्" इत्यादि  ॥  ५।३५।१०  ॥   

  

राम इति । चातुर्वर्ण्यस्य लोकस्य राम एव रक्षिता साक्षात्
विष्ण्वादिद्वारा च पालयिता  ॥  ५।३५।११  ॥   

  

अर्चिष्मानिति । अर्चिष्मान् अतिप्रकाशवान् श्रुतिश्च "तस्य भासा सर्वमिदं
विभाति" अत एव अत्यर्थमत्यन्तमर्चितः ईश्वरैरपि पूजितः ब्रह्मचर्यव्रते
स्वकृतमर्यादाहेतुभूतवेदोक्तनियमे स्थितः उपकारज्ञः उपकारमेव जानाति न
त्वपकारमित्यर्थः, सः कर्मणां प्रचारज्ञः यथावत्प्रवृत्तिज्ञाता  ॥  ५।३५।१२
 ॥   

  

राजेति । ज्ञानवान् नित्यं निखिलानां विज्ञाता  ॥  ५।३५।१३  ॥   

  

यजुरिति । यजुर्वेदविनीतः उपलक्षणया सर्ववेदेषु निष्णातः  ॥  ५।३५।१४  ॥   

  

विपुलांस इति । विपुलौ मांसलौ अंसौ यस्य  ॥  ५।३५।१५  ॥   

  

दुन्दुभीति । समः समहस्तादिविशिष्टः  ॥  ५।३५।१६  ॥   

  

त्रिस्थिर इति । त्रयः ऊर्वादयः स्थिराः यस्य सः । तथाहि "ऊरुश्च
मणिबन्धश्च मुष्टिश्च नृपतेः स्थिराः" इति लक्षणानुशासनम् । त्रयः
भ्रूवृषणबाहवः प्रलम्बा यस्य सः । तथाहि "प्रलम्बा यस्य स धनी त्रयो
भ्रूमुष्कबाहवः" इति सामुद्रिकः । मुष्कं वृषण इति तद्व्याख्या । त्रीणि
केशाग्रादीनि समानि यस्य सः । तथाहि "केशाग्रं वृषणं जानु समं यस्य स
भूपतिः" इति त्रिषु नाभ्यादिषु उन्नतः "नाभ्यान्तःकुक्षिवक्षोभिरुन्नतैः
क्षितिपो भवेत्", त्रयः नेत्रान्तादयः ताम्रा अरुणा यस्य सः । तथाहि
"नेत्रान्तरनखपाण्यङ्घ्रितलैस्ताम्रैस्त्रिभिः सुखी" इति त्रिषु पादरेखाः
शिरोरुहाः "तथालिङ्गमणिस्तेषां महाभाग्यं विनिर्दिशेत्" त्रिषु स्वरादिषु
नित्यशो गम्भीरः । तथाहि "स्वरे गतौ च नाभौ च गम्भीरस्त्रिषु शस्यते"  ॥ 
५।३५।१७  ॥   

  

त्रिवलीवानिति । त्रिवलीवान् उदरे कण्ठे च वलीत्रयविशिष्टः त्रिषु
पादतलपादरेखास्तनचूचुकेषु अवनतः चत्वारि ग्रीवादीनि व्यङ्गानि ह्रस्वानि
यस्य सः । तथाहि "ग्रीवा प्रजननं पृष्ठं ह्रस्वे जङ्घे च पूजिते" इति
त्रिशीर्षवान् आवर्तत्रयविशिष्टशिरोविशिष्टः । तथाहि "आवर्तत्रययुक्तं यस्य
शिरः क्षितिभूतामयं नाथः" चतस्रः चतुर्वेदप्राप्तिसूचिका कला अङ्गुष्ठरेखा
यस्य सः । तथाहि "मूले ऽङ्गुष्ठस्य रेखानां चतस्रस्तिस्र एव वा । एका द्वे
वा यथायोगं वेदरेखा द्विजन्मनाम्" ललाटे चतस्रो रेखा यस्य तथा हि "ललाटे
यस्य दृश्यन्ते चतुस्त्रिद्व्येकरेखकाः । शतद्वयं शतं
षष्टिस्तस्यायुर्विंशतिः क्रमात्" इति चत्वारः किष्कव उत्सेधपरिच्छेदकत्वेन
यस्मिन् किष्कुः चतुर्विंशत्यङ्गुलात्मको हस्तः हस्तचतुष्टयपरिमितः
षण्णवत्यङ्गुलोत्सेध इति फलितम् । चत्वारो बाहुवादयः समा यस्य तथाहि
"बाहुजानूरुगण्डानि चत्वार्यथ समानि च" इति  ॥  ५।३५।१८  ॥   

  

चतुरिति । चतुर्दशसंख्याकाः समद्वन्द्वाः
समत्वसमानाधिकरणीभूतद्वन्द्वत्वविशिष्टा यस्य सः । तथाहि "भ्रुवौ नासापुटे
नेत्रे कर्णावोष्ठौ च चूचुकौ । कूर्परे मणिबन्धौ च जानुनी वृषणौ कटी  ॥  करौ
पादौ स्फिजौ यस्य समौ ज्ञेयौ स भूपतिः ।" चतस्रो दंष्ट्रादयः यथाशास्त्रं
दन्तपङ्क्तिद्वयप्रतिपार्श्ववर्तिन्यो यस्य सः । तथाहि "स्निग्धा घनाश्च
दशनाः सुतीक्ष्णदष्ट्राः शुभाश्चतस्रः" इति चतुर्णां सिंहशार्दूलगजवृषभाणां
गतिरिव गतिर्यस्य सः महत् प्रशंसितम् औष्ठहनुनासं यस्य सः तत्रौष्ठस्य
प्राशस्त्यं बिम्बफलादिसदृशारुणत्वसमानाधिकरणीभूतमांसलत्वेन, हनोस्तु
परिपूर्णमांसलोन्नतत्वेन, नासिकायास्तु दीर्घोन्नतरुचिरपुटत्वेन । पञ्च
वाग्वक्रनखलोमत्वचः स्निग्धा यस्य सः पूर्वं त्रयाणां
स्निग्धत्वोक्तावपीदानीं पञ्चानां स्निग्धत्वोक्तिः मतभेदप्रदर्शनाय तेन
सर्वमते रामावयवानां सुलक्षणत्वं बोधितम् । वक्ष्यमाणषडुन्नतत्वे ऽप्येषैव
गतिः । अष्टौ वंशा दैर्घ्यविशिष्टा बाह्वादयः सन्ति अस्य । तथाहि "बाहू च
नलकावूरू जङ्घे चेत्यष्ट वंशकाः" । नलकावङ्गुल्याविति तीर्थः  ॥  ५।३५।१९
 ॥   

  

दशेति । दश पद्मानि पद्माकाराणि यस्य सः । तथाहि
"मुखनेत्रास्यजिह्वोष्ठतालुस्तननखं करौ । पादौ च दश पद्मानि पद्मकाराणि
यस्य च" इति आस्यमोष्ठमध्यमिति तद्व्याख्या दश उरःप्रभृतीति बृहन्ति यस्य ।
तथाहि "उरः शिरो ललाटं च ग्रीवा बाह्वंसनाभयः । पादौ पृष्ठं श्रुती चैव
विशालास्ते सुखप्रदाः" इति षट् कक्षप्रभृतयाः उन्नता यस्य । तथाहि "कक्षः
कुक्षिश्च वक्षश्च घ्राणं स्कन्धो ललाटिका । सर्वभूतेषु निर्दिष्टा
उन्नतास्ते सुखप्रदाः" इति नवाङ्गुलिपर्वादीनि तनूनि सूक्ष्माणि यस्य ।
तथाहि सूक्ष्माण्यङ्गुलिपर्वाणि केशलोमनखत्वचः । शेफश्च येषां सूक्ष्मामि
ते नरा दीर्घजीविनः" इति त्रिभिः श्रीयशःप्रतापैर्व्याप्तः भुवनेषु पूर्णः
द्वौ पितृवंशमातृवंशौ शुक्लौ शुद्धौ तद्वान् संग्रहानुग्रहे अर्जनदानयो रतः
राघवः त्रिभिर्ब्रह्मादित्रितयकृतिद्वारा व्याप्नोति । अत्र व्युत्क्रमेण
व्याख्यानसंदर्भशुद्धये  ॥  ५।३५।२०,२१  ॥   

  

भ्रातेति । अस्य रामस्य सौमित्रिर्भ्राता द्वैमात्रः राममात्रपेक्षया
द्वीतीयमातृजनित इत्यर्थः । अनुरागादिभिस्तथाविधः रामसदृशः  ॥  ५।३५।२२  ॥   

  

स इति । सुवर्णच्छविः गौरः स लक्ष्मणः श्यामो रामश्च त्वद्दर्शनसमुत्सुकौ
अत एव विचिन्वन्तौ सन्तौ अस्माभिः सह संगतौ बभूवतुरिति शेषः । सार्धश्लोक
एकान्वयी  ॥  ५।३५।२३  ॥   

  

त्वामिति । तौ रामलक्ष्मणौ पूर्वजेन ज्येष्ठभ्रात्रा अवरोपितं विवासितम् अत
एव भ्रातुर्भयात् ऋष्यमूकस्य मूले आसीनं तं प्रसिद्धं सुग्रीवं ददृर्शतुः
ददृशतुः । अर्धचतुष्टमेकान्वयि  ॥  ५।३५।२४,२५  ॥   

  

वयमिति । वयं तु सत्यः कापट्यरहितः संगरः संग्रामो यस्य तं सुग्रीवं
परिचर्यामहे परिचरामः । सार्धश्लोक एकान्वयी  ॥  ५।३५।२६,२७  ॥   

  

तत इति । ततो रामसंदर्शनानन्तरं तौ रामलक्ष्मणौ दृष्ट्वा भयमोहितः
वालिभीत्या विवेकरहितः सुग्रीवः गिरेः शिखरमभिप्लुतः उत्प्लुत्य प्राप्तः ।
सार्धश्लोक एकान्वयी  ॥  ५।३५।२८  ॥   

  

तत इति । शिखरे व्यवस्थितो वानरेन्द्रः तयो रामलक्ष्मणयोः समीपं मामेव
प्रेषयामास । अर्धद्वयमेकान्वयि  ॥  ५।३५।२९  ॥   

  

ताविति । सुग्रीववचनात् तौ रामलक्ष्मणौ अहमुपस्थितः  ॥  ५।३५।३०  ॥   

  

ताविति । परिज्ञातः तत्त्वार्थः सत्यवृत्तान्तो याभ्यां तौ पुरुषर्षभौ
रामलक्ष्मणौ पृष्ठमारोप्य तं सुग्रीवाधिष्ठितं देशं मया प्रापितौ तत्त्वेन
यथार्थकथनेन सुग्रीवाय निवेदितौ च । सार्धश्लोक एकान्वयी  ॥  ५।३५।३१,३२
 ॥   

  

तयोरिति । तयो रामसुग्रीवयोः संभाषात् भृशं प्रीतिरजायत । अर्धं पृथक्
तत्रेति । तत्र तस्मिन् समये प्रीतिसंपन्नौ पूर्ववृत्तया कथयोपलक्षितौ
हरीश्वरनरेश्वरौ परस्परकृताश्वासौ बभूवतुरिति शेषः । अर्धद्वयमेकान्वयि  ॥ 
५।३५।३३ ॥   

  

तमिति । पुरुतेजसा महातेजोविशिष्टेन भ्रात्रा स्रीहितोः
अनुजस्त्रीपरिग्रहार्थं निरस्तं सुग्रीवं लक्ष्मणाग्रजः सान्त्वयामास  ॥ 
५।३५।३४  ॥   

  

तत इति । ततः सुग्रीववृत्तान्तश्रवणानन्तरं त्वन्नाशजं त्वददर्शनजनितं
रामस्य शोकं लक्ष्मणः सुग्रीवाय न्यवेदयत्  ॥  ५।३५।३५  ॥   

  

स इति । लक्ष्मणेनेरितं वचो वानरेन्द्रः श्रुत्वा ग्रहग्रस्तोंशुमानिव
निष्प्रभो ऽभूत् शुशोचेत्यर्थः  ॥  ५।३५।३६  ॥   

  

तत इति । रक्षसा ह्रियमाणया त्वया यान्याभरणजालानि पातितानि तानि सर्वाणि
आनीय हरियूथपाः दर्शयामासुः परन्तु तव गतिं स्थानं न विदुः ।
अर्धचतुष्टयमेकान्वयि  ॥  ५।३५।३७,३८  ॥   

  

तानीति । तस्मिन् रामे विहतचेतसि सति यान्याभरणजालानि रामाय दत्तानि
वानरैरिति शेषः, तानि स्वनवन्ति पतनकाले स्वनविशिष्टानि मयैवोपहृतानि  ॥ 
५।३५।३९  ॥   

  

तानीति । तानि आभरणानि अङ्के कृत्वा तेन रामेण बहुविधं परिदेवितं तदा
तस्मिन् काले दाशरथेः परिदेवितं शोकहुताशनमस्मच्छोकवह्निं प्रादीपयत् अत एव
दुःखार्तेन तेन महात्मना शयितं शयनं भूमौ पतितमित्यर्थः,
वाक्यैर्बौधकवचनैर्मया अपिना सुग्रीवादिना च पुनः पुनः उत्थापितः ।
सार्धश्लोकद्वयमेकान्वयि  ॥  ५।३५।४०,४१  ॥   

  

तानीति । तान्याभरणानि पुनः पुनर्दृष्ट्वा दर्शयित्वा च राघवः सुग्रीवे
संन्यवेशयत्  ॥  ५।३५।४२  ॥   

  

स इति । हे आर्ये राघवः तवादर्शनात् ज्वलता अग्निना अग्निपर्वतः
कालाग्निनिवासभूतगिरिरिव नित्यं परितप्यते  ॥  ५।३५।४३  ॥   

  

त्वदिति । त्वत्कृते त्वदर्थम् अनिद्रादयः अग्न्यगारमग्नय इव राघवं
तापयन्ति  ॥  ५।३५।४४  ॥   

  

तवेति । तवादर्शनशोकेन महता भूमिकम्पेन महान् शिलोच्चय इव राघवः परिचाल्यते
 ॥  ५।३५।४५  ॥   

  

काननानीति । त्वामपश्यन् राघवः काननादीनि चरन्नपि रतिं प्रीतिं नाप्नोति  ॥ 
५।३५।४६  ॥   

  

स इति । स राघवः रावणं हत्वा त्वां क्षिप्रं प्राप्स्यति  ॥  ५।३५।४७  ॥   

  

सहिताविति । सहितौ एकीभूतौ उभौ रामसुग्रीवौ वालिनं हन्तुं तवान्वेषणं प्रति
अन्वेषणं कर्तुं च समयं प्रतिज्ञाम् अकुरुताम्  ॥  ५।३५।४८  ॥   

  

तत इति । ततः प्रतिज्ञाकरणानन्तरं कुमाराभ्यां रामलक्ष्मणाभ्यां
किष्किन्धां समुपागम्य युद्धे वाली निपातितः हतः  ॥  ५।३५।४९  ॥   

  

तत इति । रामः वालिनं निहत्य सुग्रीवं निखिलऋक्षदीनां पतिमकरोत्  ॥  ५।३५।५०
 ॥   

  

रामेति । एवमुक्तप्रकारेण रामसुग्रीवयोः एक्यं सख्यं समजायत मां तु
तयोर्दूतं हनूमन्तं विद्धि जानीहि  ॥  ५।३५।५३  ॥   

  

स्वमिति । सुग्रीवः स्वं राज्यं प्राप्य अत एव स्वान् स्वकीयान् महाकपीन्
आनीय त्वदर्थं प्रेषयामास  ॥  ५।३५।५४  ॥   

  

आदिष्टा इति । सुग्रीवेणादिष्टाः वानरेन्द्रा सर्वतः सर्वां महीं
प्रस्थिताः  ॥  ५।३५।५५  ॥   

  

तत इति । सुग्रीववचनातुराः अत एव मार्गमाणाः त्वामन्वेषयन्तः वयं ततस्तां
वसुधां चरामः अन्ये च वानराश्चरन्ति  ॥  ५।३५।५६  ॥   

  

अङ्गद इति । त्रिभागबलसंवृतः प्रेषितावशिष्टसेनाभागत्रयविशिष्टः चतुर्थांश
एव किष्किन्धायामवशिष्ट इत्यर्थः । किंच त्रयो भागा गता यस्याः तदेव बलं
तेन संवृतः अङ्गदः प्रस्थितः  ॥  ५।३५।५७  ॥   

  

तेषामिति । पर्वतसत्तमे विन्ध्ये
विप्रनष्टानामप्राप्तत्वद्वृत्तान्तानामित्यर्थः, अत एव शोकपरीतानां नो
ऽस्माकम् अहोरात्रागणाः बहूनि दिनानि गता व्यतीताः  ॥  ५।३५।५८ ॥   

  

ते इति । ते अप्राप्तत्वद्वृत्तान्ता वयं
कार्यनैराश्यात्त्वद्वृत्तान्तविषयकाशाभावात् कालस्य अतिक्रमेण
संकेतितसमयस्य व्यतीतत्वेन च कपिराजस्य भयात् प्राणान् त्यक्तुं
वयमुपस्थिताः  ॥  ५।३५।५९  ॥   

  

तदेव भङ्ग्यन्तरेणाह विचित्येति । गिरिदुर्गादीनि विचित्य देव्याः तव पदं
स्थितिमनासाद्य प्राणान् त्यक्तुं वयं व्यवस्थिताः  ॥  ५।३५।६०  ॥   

  

तत इति । ततः तस्मिन् गिरेर्मूर्ध्नि वयं प्रायमनशनव्रतमुपास्महे । अर्धं
पृथक् दृष्ट्वेति । वानरपुङ्गवान् प्रायोपविष्टान् दृष्ट्वा तव नाशमदर्शनं
च दृष्ट्वा ज्ञात्वा वालिवधं च दृष्ट्वा संस्मृत्य अस्माकं प्रायोपवेशं च
जटायुषो मरणं च दृष्ट्वा संस्मृत्य शोकार्णवे मग्नो ऽङ्गदः पर्यदेवयत्
व्यलपत् । अर्धचतुष्टमेकान्वयि  ॥  ५।३५।६१  ॥   

  

तेषामिति । स्वामिसंदेशान्निराशानाम् अत एव मुमूर्षतां तेषां नो ऽस्माकं
कार्यहेतोः इह अस्मत्समीपे आयातः वीर्यवान् शकुनिः पक्षी गृध्रराजस्य
जटायुषः सोदर्यः संपातिः भ्रातृवधं श्रुत्वा कोपात् कोपं प्राप्य
इदमब्रवीत् । श्लोकद्वयमेकान्वयि  ॥  ५।३५।६२,६३  ॥   

  

तद्वचनाकारमाह यवीयानिति । यवीयान्कनिष्ठो मे भ्राता केन हतः क्व निपातितः
एतत् भवद्भिरुक्तं श्रुत्वेति शेषः । आख्यातुं किंचित् कथयितुमिच्छामि  ॥ 
५।३५।६४  ॥   

  

अङ्गद इति । तस्य जटायुषो जनस्थाने त्वामुद्दिश्य त्वदर्थं रक्षसा रावणेन
कृतमिति शेषः, महद्वधमङ्गदो ऽकथयत्  ॥  ५।३५।६५  ॥   

  

जटायोरिति । जटायोर्वधं श्रुत्वा दुःखितो ऽरुणात्मजः संपातिः रावणालये
वसन्तीं त्वामाह  ॥  ५।३५।६६  ॥   

  

तस्येति । तस्य संपातेः वचनं श्रुत्वा प्रस्थापिताः कृतप्रस्थाना वयं
विन्ध्यादुत्थाय सागरस्यान्तं तटं संप्राप्ताः । सार्धश्लोक एकान्वयी  ॥ 
५।३५।६७,६८ ॥   

  

तदेव भङ्ग्यन्तरेणाह त्वदिति । त्वद्दर्शने कृत उत्साहो यैस्ते सर्वे
प्लवङ्गमाः वेलोपान्तमुपागताः  ॥  ५।३५।६९  ॥   

  

चिन्तामिति । त्वद्दर्शनसमुत्सुकाः अङ्गदप्रमुखाः चिन्तां
सागरोल्लङ्घनसंशयं जग्मुः । अथानन्तरं सीदतो हरिसैन्यस्य भयं व्यवधूय
योजनशतं शतसंख्याकं सागरं प्लुतः रात्रौ लङ्का च प्रविष्टा । श्लोकद्वयं
संमिलितान्वयि  ॥  ५।३५।७०,७१  ॥   

  

अभीति । यस्मात् दाशरथेरहं दूतः तत्तस्मात् रामकृतीद्योगं
रामार्थकोद्योगविशिष्टम् अत एव त्वन्निमित्तमिहागतं सुग्रीवसचिवं मां
बुध्यस्व अत एव मामभिभाषस्व । सार्धश्लोक एकान्वयी  ॥  ५।३५।७२  ॥   

  

कुशलीति । काकुत्स्थो रामः लक्ष्मणश्च कुशली  ॥  ५।३५।७३  ॥   

  

तस्येति । तव भर्तुर्हिते ऽरतो ऽहं सुग्रीववचनादिह संप्राप्तः  ॥  ५।३५।७४
 ॥   

  

मयेति । त्वन्मार्गविचयैषिणा मया दक्षिणादिगनुक्रान्ता  ॥  ५।३५।७५  ॥   

  

दिष्ट्येति । त्वन्नाशं त्वददर्शनम् उपलभ्येति शेषः, अनुशोचतां
हरिसैन्यानां संतापं तवाधिगमशंसनात् त्वत्प्राप्तिकथनात् अपनेष्यामि
दिष्ट्यैतत्  ॥  ५।३५।७६  ॥   

  

दिष्ट्येति । त्वद्दर्शनकृतं यशः प्राप्स्यामि अत एव मम सागरस्य लङ्घनं न
व्यर्थम्  ॥  ५।३५।७७  ॥   

  

राघव इति । राघवः रावणं हत्वा त्वामभिपत्स्यते  ॥  ५।३५।७८  ॥   

  

ननु वानरस्य तव वातात्मजत्वं कथमित्यत आह माल्यवानिति । केसरी हरिर्वानरः
माल्यवान्नाम यो गिरिः ततस्तस्माद्गिरेः गोकर्णं पर्वतं गच्छति अगच्छत्  ॥ 
५।३५।७९  ॥   

  

स इति । देवर्षिभिर्दिष्टः आज्ञप्तः यस्य हरिणो अनेकवानराधिपतेः क्षेत्रे
वातेनाहं जातः स महाकपिर्मम पिता नदीपतेः समुद्रस्य तीर्थे जले शम्बसादनं
तदभिधासुरमुद्धरन् अनाशयत् । भूतो ऽपि लटः शतार्ष इति भट्टाः । हरि इत्यत्र
व्रीह्यादित्वादिनिः । सार्धश्लोक एकान्वयी  ॥  ५।३५।८०  ॥   

  

हनूमानिति । स्वेन कर्मणा हनूमानिति विख्यातः यो ऽहं तेन मया तव
विश्वासार्थं भर्तुर्गुणाः उक्ताः  ॥  ५।३५।८१  ॥   

  

अचिरादिति । अचिरात् शीघ्रं राघवस्त्वामितो नयिता नेता  ॥  ५।३५।८२  ॥   

  

एवमिति । उपपन्नैः युक्तैर्बोधकरहितैरित्यर्थः ।
अभिज्ञानैर्बोधकैर्हेतुभिर्विश्वासिता सत्यं कथयतीति विश्वासं प्रापिता
सीता तं हनूमन्तं दूतमधिगच्छति अध्यगच्छत् अजानात्  ॥  ५।३५।८३  ॥   

  

अतुलमिति । अतुलं हर्षं गता प्राप्ता जानकी हर्षेण आनन्दजं जलं मुमोच  ॥ 
५।३५।८४  ॥   

  

चार्विति । राहुमुक्तः उडुराट् चन्द्र इव तस्याः वदनमशोभत  ॥  ५।३५।८५  ॥   

  

हनूमन्तमिति । सा सीता हनूमन्तम् अन्यथा रावणत्वादिना न मन्यते अमन्यत
अथानन्तरं प्रियदर्शनां तां सीताम् उत्तरं श्रेष्ठमिदं वचनमुवाच  ॥  ५।३५।८६
 ॥   

  

तदाकारमाह एतदिति । हे मैथिलि एतत् भवत्या पृष्टं सर्वमाख्यातम् अतः
समाश्वसिहि अहं तु प्रतियामि रामसमीपं गमिष्यामि अतः किं करोमि कथं ते
रोचते तद्वदित्यर्थः  ॥  ५।३५।८७  ॥   

  

उपसंहरन्नाह हते इति । कपिप्रवीरेण शम्बसादने असुरे हते सति ततः तस्य
क्षेत्रे वायुप्रभवः प्रभावतः तत्प्रतिमः वायुसदृशः वानरो ऽहमस्मि  ॥ 
५।३५।८८  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
पञ्चत्रिंशः सर्गः  ॥  ५।३५  ॥   

  


