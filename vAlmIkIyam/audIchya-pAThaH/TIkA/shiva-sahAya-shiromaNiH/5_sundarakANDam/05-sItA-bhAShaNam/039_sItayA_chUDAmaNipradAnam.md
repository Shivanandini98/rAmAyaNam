+++
title = "०३९ सीतया चूडामणिप्रदानम्"
title_english = "039 To urge and Lakshmana"

+++


प्रस्थानकाले हनुमन्तं प्रति सीतोक्तिमाह मणिमित्यादिभिः । सीता मणिं दत्वा
हनूमन्तमब्रवीत् । तदाकारमाह एतत् मया दत्तमभिज्ञानं चिह्नं रामस्य रामेण
तत्त्वतो ऽभिज्ञातम् अत एव वीरो रामः मणिं दृष्ट्वा जनन्यादीनां त्रयाणां
संस्मरिष्यति एव । पाणिग्रहणसमये दशरथसन्निधौ मम जननी मणिं मह्यं ददाविति
पौराणिकी कथा सूचिता । श्लोकद्वयमेकान्वयि  ॥  ५।३९।१,२  ॥   

  

स इति । समुत्साहे मणिदर्शनजनितरामयुद्धोत्साहसमये भूयो ऽधिकं त्वं चोदितो
रामेण प्रेरितो भविष्यसीति शेषः । अत एव अस्मिन् कार्यसमुत्साहे
तज्जनितप्रेरणे यत् उत्तरं कर्तव्यं तत् प्रचिन्तय  ॥  ५।३९।३  ॥   

  

त्वमिति । अस्मिन् समुपस्थिते कार्यस्य निर्योगे निर्वाहे त्वमेव प्रमाणं
त्वदधीनो ऽयमित्यर्थः । अतः यो यत्नो दुःखक्षयकरो भवेत् तस्य चिन्तय
कर्मत्वाविवक्षया षष्ठी  ॥  ५।३९।४  ॥   

  

तदेव भङ्ग्यन्तरेणाह हनूमन्निति । अर्धं पृथक् । स इति । तथेति प्रतिज्ञाय
आवन्द्य च मारुतिर्गमनायोपचक्रमे । अर्धद्वयमेकान्वयि  ॥  ५।३९।५  ॥   

  

ज्ञात्वेति । वानरं प्रस्थित्वं ज्ञात्वा मैथिली अब्रवीत्  ॥  ५।३९।६  ॥   

  

तदाकारमाह हनूमन्नित्यादिभिः । रामादीन् कुशलं ब्रूयाः । सार्धश्लोकः
संमिलितान्वयी  ॥  ५।३९।७,८  ॥   

  

यथेति । राघवः दुःखाम्बुसंरोधात् दुःखसागरात् यथा मां तारयति तथा
समाधातुमर्हसि  ॥  ५।३९।९  ॥   

  

जीवन्तीमिति । रामः जीवन्तीं मां यथा संभावयति तत् तथा वाच्यः वाचा
उक्त्यापि धर्मं सेवकरीतिमवाप्नुहि  ॥  ५।३९।१०  ॥   

  

नित्यमिति । मयेरिताः वाचः श्रुत्वा मदवाप्तये नित्यमुत्साहयुक्तस्य
दाशरथेः पौरुषं वर्धिष्यते प्रादुर्भविष्यति  ॥  ५।३९।११  ॥   

  

मदिति । राघवः मत्संदेशयुता वाचः त्वत्तः श्रुत्वैव पराक्रमे मतिं
विधिवत्संविधास्यति  ॥  ५।३९।१२  ॥   

  

सीताया इति । हनूमान् शिरसि अञ्जलिमाधाय उत्तरमब्रवीत्  ॥  ५।३९।१३  ॥   

  

तदाकारमाह क्षिप्रमित्यादिभिः । यः शोकं व्यपनयिष्यति व्यपनेष्यति स
काकुत्स्थः क्षिप्रमेष्यति  ॥  ५।३९।१४  ॥   

  

नहीति । बाणान् वमतः त्यजतः तस्य रामस्य अग्रतः यः स्थातुमुत्सहते तं
मर्त्यादिषु न पश्यामि  ॥  ५।३९।१५  ॥   

  

अपीति । तव हेतोः अर्कादिकमपि रणे सोढुं विशेषतः सर्वेभ्यो ऽधिकः स रामः
शक्तः  ॥  ५।३९।१६  ॥   

  

स इति । स रामः महीं सकलभूमिं साधितुं नियोजयितुमर्हति अतः त्वन्निमित्तः
रामस्य जयः भवितैवेति शेषः  ॥  ५।३९।१७  ॥   

  

तस्येति । तस्य सम्यक् सुभाषितं वचनं श्रुत्वा तद्वचनं जानकी सत्यं मेने
भर्तृस्नेहान्वितं प्रस्थितं हनुमन्तं सौहार्दात् पुनः पुनर्वीक्षमाणा सती
बहु अनुमानयत् अन्वमन्यत अतिसत्कृतिमकरोदित्यर्थः, इदं वाक्यमब्रवीत् ।
श्लोकद्वयमेकान्वयि  ॥  ५।३९।१८,१९  ॥   

  

तद्वचनाकारमाह यदीति । हे वीर यदि मन्यसे निश्चिनोषि तर्हि संवृते
आच्छादिते कस्मिंश्चित् देशे एकाहं वसश्वः परदिने विश्रान्तः सन् गमिष्यसि
गन्तासि  ॥  ५।३९।२०  ॥   

  

निवासे प्रयोजनान्तरमाह ममेति । तव सान्निध्याद्धेतोः मुहूर्तं शोकस्य
मोक्षणं विध्वंसो भवेत्  ॥  ५।३९।२१  ॥   

  

तत इति । ततो ऽनन्तरमपि यदि पुनरागमनाय संशयः तर्हि मम प्राणानामपि संदेहो
न स्यात् स्यादेवेत्यर्थः  ॥  ५।३९।२२  ॥   

  

कञ्चित्कालं स्थितावपि दुःखनिवृत्तिर्न भविष्यतीति बोधयन्ती आह तवेति ।
तवादर्शनजः दर्शनविध्वंसजनितः शोकः दुःखाद्दुःखपरामृष्टाम्
अतिदुःखितामित्यर्थः, मां दीपयन् दहन्निव परितापयेत्  ॥  ५।३९।२३  ॥   

  

अयमिति । त्वत्सहायेषु हर्यृक्षेषु सुमहान् हरीश्वरः सुग्रीवः
हर्यृक्षसैन्यानि तौ रामलक्ष्मणौ च कथं तरिष्यन्ति अयं संदेहः ममाग्रतः
तिष्ठति । श्लोकद्वयमेकान्वयि  ॥  ५।३९।२४,२५  ॥   

  

संशये हेतुमाह त्रयाणामिति । इह अस्मिन् लोके भूतानां वैनतेयादीनां
त्रयाणामेव सागरस्य लङ्घने शक्तिः स्यात्  ॥  ५।३९।२६  ॥   

  

तदिति । तदुक्तहेतोः दुरतिक्रमे कार्यनिर्योगे कार्यसाधके अस्मिन्
सागरतरणसंशये किं समाधानं पश्यसे  ॥  ५।३९।२७  ॥   

  

स्वनिश्चयमाह काममिति । अस्य कार्यस्य साधने एकस्त्वमेव पर्याप्तः अतः
यशस्यः यशस्करः फलोदयः विजयप्राप्तिः ते तवैव त्वदायत्तेत्यर्थः  ॥  ५।३९।२८
 ॥   

  

बलैरिति । बलैरुपलक्षितः रामः संयुगे संग्रामे रावणं जित्य विजयी सन्
स्वपुरं यायात् मया सह गच्छेत् तत्कर्म तस्य रामस्य सदृशं भवेत्  ॥  ५।३९।२९
 ॥   

  

तदेव भङ्ग्यन्तरेणाह बलैरिति । काकुत्स्थो रामः लङ्कां बलैः सैन्यैः
संकुलां कृत्वा यदि मां नयेत् तर्हि तत्तस्य सदृशं भवेत्  ॥  ५।३९।३०  ॥   

  

तदिति । तदुक्तहेतोः आहवशूरस्य तस्य रामस्य अनुरूपं योग्यं विक्रान्तं
विक्रमः यथा भवेत् तथा त्वमुपपादय  ॥  ५।३९।३१  ॥   

  

तदिति । अर्थोपहितं अर्थसाधकं प्रश्रितं सस्नेहं हेतुसंहितं
हेतुभिर्ग्रथितं शेषमवशिष्टं वाक्यं सीतावचनं निशम्य श्रुत्वा उत्तरं
वाक्यमब्रवीत्  ॥  ५।३९।३२  ॥   

  

तदाकारमाह देवीति । हे देवि तवार्थे कृतनिश्चयः वानरसहस्राणां
कोटीभिरभिसंवृतः सुग्रीवः क्षिप्रमेष्यति । श्लोकद्वयमेकान्वयि  ॥ 
५।३९।३३,३४  ॥   

  

सागरतरणश्कां निवारयन्नाह तस्येति । मनःसंकल्पवत् संपातो द्रुतगमनं येषां
ते हरयः तस्य सुग्रीवस्य निदेशे स्थिताः सन्तीति शेषः । एतेन वानरतरणविषये
शङ्का न कार्येति ध्वनितम्  ॥  ५।३९।३५  ॥   

  

तेषां पराक्रमं स्फुटयन्नाह येषामिति । येषामुपर्यादिषु गतिर्न सज्जते ये च
महत्सु कर्मसु न सीदन्ति तैर्वायुमार्गानुसारिभिः सागरधराधरसहिता भूमिः
प्रदक्षिणीकृता । श्लोकद्वयमेकान्वयि  ॥  ५।३९।३६,३७  ॥   

  

मदिति । मद्विशिष्टा मत्तो ऽधिकाः तुल्याश्च वनौकसः सुग्रीवसन्निधौ सन्ति
मत्तः प्रत्यवरः हीनस्तत्र कश्चिन्नास्ति  ॥  ५।३९।३८  ॥   

  

तेषामधिकत्वोक्तौ प्रयोजनमाह अहमिति । तावत् यदि अहमिह प्राप्तः तर्हि
महाबलाः प्राप्स्यन्तीति किं वक्तव्यम् । ननु तेषां बलवत्वे किं गमकामेत्यत
आह हि यतः प्रकृष्टा नैव प्रेष्यन्ते इतरे नीचा एव प्रेष्यन्ते
प्रेषणाभावस्तेषां बलवत्त्वे गमकमिति तात्पर्यम्  ॥  ५।३९।३९  ॥   

  

तदिति । एकोत्पातेन एकयोत्प्लुत्या ते वानरा लङ्कामेष्यन्ति अतः ते
परितापेनालं न कर्तव्य इत्यर्थः । शोको व्यपैतु अपगच्छतु  ॥  ५।३९।४०  ॥   

  

रामलक्ष्मणोत्प्लवनशङ्कां निवारयन्नाह ममेति । महासङ्घौ अतिसमूहविशिष्टो
नृसिंहौ रामलक्ष्मणौ मत्पृष्ठगतौ स्थितौ सन्तौ त्वत्सकाशमागमिष्यतः  ॥ 
५।३९।४१  ॥   

  

ताविति । सायकैः शरैर्विधमिष्यतः विनाशयिष्यतः  ॥  ५।३९।४२  ॥   

  

सेति । पुरीमयोध्याम्  ॥  ५।३९।४३  ॥   

  

तदिति । नचिरात् शीघ्रं रामं द्रक्ष्यसे तत् तस्मात् काङ्क्षिणी भव
समाश्वसिहि च  ॥  ५।३९।४४  ॥   

  

निहत इति । त्वं रामेण समेष्यसि संगमं प्राप्स्यसि  ॥  ५।३९।४५  ॥   

  

क्षिप्रमिति  ॥  ५।३९।४६  ॥   

  

एवमिति । हनूमान् पुनरब्रवीत्  ॥  ५।३९।४७  ॥   

  

तद्वचनाकारमाह तमित्यादिभिः । लङ्काद्वारमुपागतं प्राप्तम्  ॥  ५।३९।४८  ॥   

  

नखेति । तान् वानरान् क्षिप्रं द्रक्ष्यसि  ॥  ५।३९।४९  ॥   

  

शैलेति । शैलाम्बुदनिकाशानां शैलाम्बुदसदृशानां यूथानि
द्रक्ष्यसीत्यनुकृष्यते  ॥  ५।३९।५०  ॥   

  

स इति । मन्मथेषुणा मदनिवर्तकबाणसदृशेन शोकेनेत्यर्थः, ताडितो रामः
सिंहार्दितो द्विपो हस्तीव शर्म न लभते  ॥  ५।३९।५१  ॥   

  

रुदेति । शक्रेण शचीव भर्त्रा सह सङ्गमेष्यसि अतो मा रुद रुदिहि  ॥  ५।३९।५२
 ॥   

  

नन्विहातिबलवन्तो राक्षसा इति कथं सङ्गम इत्यत आह रामादिति ।
रामाद्विशिष्टः समश्च सोमित्रिणा समो विशिष्टश्च को ऽन्योस्ति न को
ऽपीत्यर्थः, तौ भ्रातरौ तव संश्रयौ स्त इति शेषः । प्रत्यासत्त्या तयोरेव
तृतीयान्तत्वेन पञ्चम्यन्तत्वेन चान्वयः  ॥  ५।३९।५३  ॥   

  

नेति । ते प्रियस्य चिरादागमनं न शीघ्रमेवागमनमित्यर्थः, अतः अस्मिन्देशे
चिरं न वत्स्यसि अतः मत्संगमकालमात्रं क्षमस्व  ॥  ५।३९।५४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
एकोनचत्वारिंशः सर्गः  ॥  ५।३९  ॥   

  


