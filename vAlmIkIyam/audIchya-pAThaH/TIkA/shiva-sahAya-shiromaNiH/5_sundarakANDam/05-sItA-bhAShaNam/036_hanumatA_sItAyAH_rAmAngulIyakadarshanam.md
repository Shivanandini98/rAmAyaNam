+++
title = "०३६ हनुमता सीतायाः रामाङ्गुलीयकदर्शनम्"
title_english = "036 Hanuma gives Seetha the signet ring sent by"

+++


सीतां प्रति हनुमत उक्त्यन्तरमाह भूय इति । पवनात्मजो हनूमान्
सीताप्रत्ययकारणात् सीतायाः विश्वासहेतोः भूयो ऽब्रवीत्  ॥  ५।३६।१  ॥   

  

तद्वचनाकारमाह वानर इत्यादिभिः । हे देवि अहं रामस्य दूतः इत्यवेहीति शेषः
। तव प्रत्ययार्थमानीतं तेन रामेण दत्तमिदमङ्गुलीयकं पश्य च अत एव क्षीणः
दुःखफलः दुःखफलकः समयो यस्याः सा त्वमसि अत एव समाश्वसिहि ।
श्लोकद्वयमेकान्वयि  ॥  ५।३६।२,३  ॥   

  

गृहीत्वेति । भर्तुः करविभूषणं गृहीत्वा भर्तारं संप्राप्तेव जानकी मुदिता
ऽभवत्  ॥  ५।३६।४  ॥   

  

चार्विति । राहुमुक्त उडुराडिव तस्याः वदनं हर्षोदग्रम् अतिहर्षितं बभूव  ॥ 
५।३६।५  ॥   

  

तत इति । ततो ऽनन्तरं भर्तुः संदेशहर्षिता सा सीता महाकपिं प्रियं
प्रीतिविषयीभूतं कृत्वा प्रशसंस  ॥  ५।३६।६  ॥   

  

प्रशंसाकारमाह विक्रान्त इति । येन हेतुना एकेन त्वया राक्षसपदं प्रधर्षितं
तेन हेतुना ऽविक्रान्तत्वादिविशिष्टस्त्वं मया ऽबोधीति शेषः  ॥  ५।३६।७  ॥   

  

शतेति । विक्रमः श्लाघनीयो यस्य तेन क्रमता त्वया शतयोजनविस्तीर्णः सागरः
गोष्पदीकृतः  ॥  ५।३६।८  ॥   

  

नेति । यस्य ते रावणादपि संत्रासः संभ्रमश्च नास्ति तं त्वां प्राकृतं न
मन्ये  ॥  ५।३६।९  ॥   

  

अर्हसे इति । यदि रामेण प्रेषितस्त्वमसि तर्हि मया समभिभाषितुमर्हसे  ॥ 
५।३६।१०  ॥   

  

प्रेषयिष्यतीति । दुर्धर्षो रामः विशेषतः विशेषं पराक्रममविज्ञाय
अपरीक्षितं परीक्षारहितं दूतं मत्सकाशं न प्रेषयिष्यति  ॥  ५।३६।११  ॥   

  

दिष्ट्येति । कुशली कुशलविशिष्टः  ॥  ५।३६।१२  ॥   

  

कुशलीति । यदि काकुत्स्थः कुशली तर्हि कोपेन ज्ञातपृथिव्यपारधजनितक्रोधेन
महीं किं नु न दहति दहत्येवेत्यर्थः । एतेन एवं शक्तिसत्त्वे रावणं कुतो न
निहन्तीति सूचितम् । किं च कोपेन रावणापराधज्ञानजनितक्रोधेन महीं
लङ्काभूमिं किं नु दहति  ॥  ५।३६।१३  ॥   

  

तत्र हेतुमुपलभ्य पक्षान्तरमाह अथवेति । सुराणामपि निग्रहे शक्तिमन्तौ तौ
रामलक्ष्मणौ स्त एव तथापि मम दुःखानां विपर्ययो विनाशकालो नैवास्तीत्यहं
मन्ये  ॥  ५।३६।१४  ॥   

  

कच्चिदिति । रामः कच्चिन्न व्यथते कच्चिन्न परितप्यते वा अत एव कार्याणि
कर्तव्याणि उत्तराणि दुःखोत्तारकाणि प्रयतनानि कुरुते  ॥  ५।३६।१५  ॥   

  

कच्चिदिति । कच्चिन्न दीनः संभ्रान्तो वा न अत एव कच्चिन्न मुह्यति अत एव
पुरुषकार्याणि पुरुषेण कर्तव्यानि कुरुते  ॥  ५।३६।१६  ॥   

  

द्विविधमिति । मित्रेषु चकारेण अमित्रेषु च सुहृदपि रामः विजिगीषुः सन्
द्विविधं द्वौ ऐहिकामुष्मिकपालनधर्मौ विदधाति पालयति तं विविधोपायं
त्रयाणां ब्रह्मविष्णुमहेश्वराणां विधाय तत्प्रार्थितनिष्पादकत्वेन पोषणाय
उपायं यत्नम् उपायं झटिति मङ्गलप्रापकं यथा भवति तथा सेवते कुरुते कच्चित्
 ॥  ५।३६।१७  ॥   

  

कच्चिदिति । कल्याणं मित्रं यस्य सः अत एव मित्रैः पुरस्कृतः स रामः
मित्राणि लभते कच्चित् अमित्रैः रिपुभि अभिगम्यते पराभूतिमूलकशरणप्रार्थनया
प्राप्यते कच्चित्  ॥  ५।३६।१८  ॥   

  

कच्चिदिति । देवानां प्रसादं तद्रिपुवधजनिततत्प्रसन्नतामाशास्ति आशास्ते
इच्छति दैवं देवसंबन्धि पुरुषस्य पुरुषार्थस्य कारं विध्वंसं प्रतिपद्यते
स्मृतिविषयत्वेन प्राप्नोति स्मरतीत्यर्थः  ॥  ५।३६।१९  ॥   

  

कच्चिदिति । विवासात् हेतोः राघवः मयि विगतस्नेहो न कच्चित्
अस्माद्व्यसानात् दुःखहेतुभूतनिरोधान्मोचयिष्यति  ॥  ५।३६।२०  ॥   

  

सुखानामिति । उचितो योग्यः अनूचितः अनुचितः अनर्हः रामः उत्तरं परं
दुःखमासाद्य सीदति न कच्चित्  ॥  ५।३६।२१  ॥   

  

कौशल्याया इति । कौशल्यादेः कुशलं श्रूयते कच्चित् रामेणेति शेषः  ॥ 
५।३६।२२  ॥   

  

मदिति । मन्निमित्तेन शोकेनोपलक्षितः कच्चित् अत एव अन्यमना न कच्चित्  ॥ 
५।३६।२३  ॥   

  

कच्चिदिति । मत्कृते मन्मोचनार्थम्  ॥  ५।३६।२४  ॥   

  

वानरेति । सुग्रीवः कच्चिदेष्यति  ॥  ५।३६।२५  ॥   

  

कच्चिदिति । लक्ष्मणो राक्षसान् विधमिष्यति  ॥  ५।३६।२६  ॥   

  

रौद्रेणेति । रामेण निहतं रावणमल्पेन कालेन द्रक्ष्यामि कच्चित्  ॥  ५।३६।२७
 ॥   

  

कच्चिदिति । तस्य रामस्याननं मया विना वातेन पद्ममिव न शुष्यति कच्चित्  ॥ 
५।३६।२८  ॥   

  

धर्मेति । धर्मापदेशात् धर्मपालनार्थं स्व राज्यं त्यजतः अत एव मामप्यरण्यं
नयतः यस्य भीः शोकश्च नासीत् स धैर्यं करोति कच्चित्  ॥  ५।३६।२९  ॥   

  

नेति । अस्य रामस्य स्नेहाद्धेतोः मया समः सदृशः विशिष्टः अधिको वा
मात्रादिर्नास्ति अतः प्रियस्य रामस्य प्रवृत्तिं वार्तां यावत् शृणुयां
तावत् जिजीविषेयं जीवितुमिच्छेयम्  ॥  ५।३६।३०  ॥   

  

इतीवेति । देवी सीता इतीव वचनमुक्त्वा रामार्थयुक्तं तस्य हनुमतो वचः
श्रोतुं रामा सीता विरराम  ॥  ५।३६।३१  ॥   

  

सीताया इति । मारुतिः सीताया वचनं श्रुत्वा अञ्जलिं शिरसि आधाय उत्तरं
श्रेष्ठं वाक्यमब्रवीत्  ॥  ५।३६।३२  ॥   

  

तदाकारमाह नेत्यादिभिः । इहस्थां त्वां रामो न जानीते तेन हेतुना शचीं
पुरन्दर इव त्वामाशु नानयति  ॥  ५।३६।३३  ॥   

  

श्रुत्वेति । मह्यं मम । मह्यं मम वचः श्रुत्वैव राघव एष्यति  ॥  ५।३६।३४
 ॥   

  

विष्टम्भयित्वेति । वरुणालयं समुद्रं विष्टम्भयित्वा विष्टभ्य संस्तभ्य
सेतुं बद्ध्वेत्यर्थः । लङ्कां बाणौघैः शान्तराक्षसां करिष्यति  ॥  ५।३६।३५
 ॥   

  

तत्रेति । तत्र लङ्काविध्वंसनसमये पथि अन्तरा मार्गमध्ये मृत्युः सुरादयो
वा यदि स्थास्यन्ति विघ्नकारित्वेनेति शेषः । तदा स रामस्तानपि वधिष्यति  ॥ 
५।३६।३६ ॥   

  

तवेति । शोकेन परिपूरितो रामः शर्म न लभते  ॥  ५।३६।३७  ॥   

  

अत्र दृढविश्वासार्थमाह मन्दरेणेति  ॥  ५।३६।३८  ॥   

  

बिम्बावोष्ठौ यस्मिन् तत् रामस्य मुखं यथावत् द्रक्ष्यसि मन्दरादिना शपे
अस्मिन् विषये शपथं करोमि । श्लोकद्वयमेकान्वयि  ॥  ५।३६।३९  ॥   

  

क्षिप्रमिति । नागा गजा पृष्ठे पार्श्वे इत्यर्थः । यस्य तस्य ऐरावतस्य
मूर्धनि आसीनं शतक्रतुमिव प्रस्रवणे गिरौ आसीनं रामं क्षिप्रं द्रक्ष्यसि
द्रुतमागमिष्यतीत्यर्थः  ॥  ५।३६।४०  ॥   

  

नेति । राघवः मांसं सुग्रीवसंसर्गेण वने ऽपि प्राप्तराज्यभोगं न भुङ्क्ते
करोति अत एव मधु क्षौद्रं न सेवते किंतु सुविहितं ब्रह्मचर्यविधावुक्तं
वन्यं फलादिरूपमन्नं पञ्चमं पूर्वभोज्यापेक्षया पञ्चममश्नाति पञ्चमं कालं
सायाह्नं प्राप्येति शेष इति भट्टाः  ॥  ५।३६।४१  ॥   

  

नेति । अन्तरात्मना मनसा त्वद्गतेन हेतुना दंशादीन् गात्रान्नापनयेत्
अपनयति  ॥  ५।३६।४२  ॥   

  

नित्यमिति । कामवशं त्वद्विषयकोत्कटेच्छाधीनत्वं गतः प्राप्तः अत एव नित्यं
शोकपरायण अत एव नित्यं ध्यानपरः त्वद्विषयकस्मृतौ निरतो रामः अन्यं किंचित्
पदार्थं न चिन्तयते  ॥  ५।३६।४३  ॥   

  

अनिद्र इति । अनिद्रः प्रायेण निद्रारहितो रामः सुप्तः कथंचित् किञ्चित्
स्वापं प्राप्तो ऽपि सीतेति मधुरां वाणीं व्याहरन्सन् प्रतिबुध्यते  ॥ 
५।३६।४४  ॥   

  

दृष्ट्वेति । स्त्रीमनोहरं स्त्रीणां प्रियं फलं पुष्पं वा यदन्यत्पत्रादि
तदपि वा दृष्ट्वा त्वां स्मरन् सन् हा प्रियेत्येवं बहुशो ऽभिभाषते  ॥ 
५।३६।४५  ॥   

  

स इति । नित्यं परितप्यमानः त्वद्वियोगजनितदुःखं प्राप्नुवन् अत एव सीतेति
त्वामेव अभिभाषमाणो रामः तवैव लाभाय कृतप्रयत्नो ऽस्तीति शेषः  ॥  ५।३६।४६
 ॥   

  

सेति । रामसंकीर्तनेन वीतः संकीर्तनकालमानं निवृत्तः शोको यस्याः सा
रामशोकेन समानः शोको यस्याः सा वैदेहसुता सा सीता शरन्मुखे शरत्प्राप्तौ
अम्बुदशेषसहितचन्द्रो यस्यां सा निशा इव बभूव । अभ्रच्छन्नत्वा
ऽच्छन्नत्वविशिष्टचन्द्रहेतुकप्रकाशाप्रकाशविशिष्टरात्रिरिव
शोकनिवृत्तिप्राप्तिभ्यां प्रकाशाप्रकाशविशिष्टा ऽभवदित्यर्थः  ॥  ५।३६।४७
 ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
षट्त्रिंशः सर्गः  ॥  ५।३६  ॥   

  


