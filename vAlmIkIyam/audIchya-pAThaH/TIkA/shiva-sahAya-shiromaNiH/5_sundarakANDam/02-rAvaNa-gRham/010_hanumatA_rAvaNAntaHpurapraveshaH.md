+++
title = "०१० हनुमता रावणान्तःपुरप्रवेशः"
title_english = "010 Hanuma enters Ravana s house"

+++


दर्शनान्तरमाह तत्रेत्यादिभिः । अवेक्षमाणः सीतान्वेषणं कुर्वन् हनूमान्
दिव्योपमं स्वर्गस्थशयनासनसदृशं स्फाटिकं स्फटिकमणिमयं रत्नभूषितं
महार्हास्तरणोपेतैर्बहुमूल्यास्तरणयुक्तैर्दान्तकाञ्चनचित्राङ्गैः
दन्तभयत्वकाञ्चनमयत्वाभ्यां चित्राण्यङ्गानि पादादीनि येषां
तैर्वैदूर्यैर्दूर्यमणिमयैश्च
महाधनैर्बहुमूल्यकैर्वरासनैरल्पपर्यङ्कैरुपपन्नं महापर्यङ्कावरोहणाय
संयोजितं मुख्यं शयनासनं महापर्यङ्कं ददर्श । श्लोकद्वयमेकान्वयि  ॥ 
५।१०।१।२  ॥   

  

तस्येति । तस्य महापर्यङ्कस्य एकतमे एकस्मिन्देशे दिव्यमाल्योपशोभितं
ताराधिपतिसन्निभं पाण्डुरं श्वेतं छत्रं ददर्श  ॥  ५।१०।३  ॥   

  

जातरूपेति । जातरूपेण सुवर्णेन परिक्षिप्तं निर्मितं चित्रभानोः सूर्यस्य
समप्रभम् अशोकमालाविततं शोकापहारकमालाभिः संयुतं
विविधैर्गन्धैश्चन्दनैर्जुष्टम् आविकाजिनेन स्वाभाविकातिकोमलोर्णायुचर्मणा
संवृत्तम् आस्तीर्णं वरमाल्यानां मनोहरसुगन्धादिनोत्तमपुष्पाणां
दामभिर्मालाभिः उपशोभितं वालव्यजनहस्ताभिः समन्ततो वीज्यमानं परमासनं
महापर्यङ्कस्थपर्यङ्कविशेषं ददर्श । श्लोकत्रयमेकान्वयि  ॥  ५।१०।४६  ॥   

  

तस्मिन्निति । जीमूतसंकाशं श्यामत्वेन मेघसदृशं प्रदीप्तानि
उज्ज्वलकुण्डलानि यस्य महारजतं स्वर्णतन्तुनिर्मितं वासो यस्य  ॥  ५।१०।७
 ॥   

  

लोहितेन रक्तेन चन्दनेन अनुलिप्ताङ्गं सतडिद्गुणं तडिद्रूपगुणसहितं
संध्यारक्तं संध्याहेतुकारुण्यविशिष्टम् आकाशे तोयदं मेघमिव तडिदुपमेयत्वं
स्वर्णवस्त्रस्य  ॥  ५।१०।८  ॥   

  

दिव्यैः आभरणैः वृतं सवृक्षवनैर्वृक्षसमूहसहितैर्गुल्मैर्लताविशेषैराढ्यं
मन्दरमिव  ॥  ५।१०।९  ॥   

  

प्रसुप्तं सुरूपं शोभनरूपविशिष्टं क्रीडित्वा उपरतं निवृत्तं पीत्वा ऽपि
उपरतं वराभरणभूषितं कामरूपिणं रावणं तस्मिन् परमासने ददर्श ।
सार्धश्लोकचतुष्टयमेकान्वयि  ॥  ५।१०।१०  ॥   

  

भास्वरे इति । भास्वरे प्रकाशमाने शयने प्रसुप्तं नागमिव निःश्वसन्तं रावणं
वानरोत्तमो हनूमान् आसाद्य प्राप्य परमोद्विग्नः
भविष्यदेतदैश्वर्यध्वंसहेतुकोद्वेगविशिष्टः सन् सुभीतवत् उपासर्पत् । एतेन
हनूमतो दयालुत्वातिशयः सूचितः । सार्धश्लोक एकान्वयी  ॥  ५।१०।११,१२  ॥   

  

अथेति । अथ उपसर्पणानन्तरं वेदिकान्तरमासाद्य प्राप्य आरोहणं सोपानमाश्रितः
सन् क्षीबं मत्तं राक्षसशार्दूलं प्रेक्षते स्म  ॥  ५।१०।१३  ॥   

  

शुशुभे इति । स्वपतो राक्षसेन्द्रस्य शयनं गन्धहस्तिना संनिविष्टं
प्रविष्टं प्रस्रवणं गिरिविशेष इव शुशुभे  ॥  ५।१०।१४  ॥   

  

काञ्चनेति । काञ्चनाङ्गदाभ्यां संनद्धौ संयुक्तौ विक्षिप्तौ
राक्षसेन्द्रस्य भुजौ ददर्श  ॥  ५।१०।१५  ॥   

  

भुजावेव वर्णयन्नाह ऐरावतेति । ऐरावतविषाणाग्रैः आपीडने युद्धे कृतं व्रणं
ययोस्तौ वज्रेण उल्लिखितौ प्राप्तक्षतौ पीनांसौ ययोः विष्णुचक्रेण परिक्षतौ
युद्धे प्राप्तव्रणौ  ॥  ५।१०।१६  ॥   

  

पीनौ स्थूलौ समौ सुजातौ सुन्दरौ अंसौ ययोः सङ्गतौ शरीरसदृशौ बलसंयुतौ
बलिष्ठौ सुलक्षणं नखाङ्गुष्ठं ययोः स्वङ्गुलीयकलक्षितौ
शोभनाङ्गुलीयकैर्लक्षितौ  ॥  ५।१०।१७  ॥   

  

संहतौ पुष्टौ वृत्तौ वर्तुलौ अत एव करिकरोपमौ शुण्डादण्डसदृशौ पञ्चशीर्षौ
उरगाविव  ॥  ५।१०।१८  ॥   

  

शशक्षतजकल्पेन शशरुधिरसदृशेन परार्ध्येन अत्युत्तमेन चन्दनेन स्वनुलिप्तौ
स्वलंकृतौ शोभनालङ्कारविशिष्टौ  ॥  ५।१०।१९  ॥   

  

उत्तमस्त्रीभिः विमृदितौ शनैर्निपीडितौ यक्षादीनां राविणौ  ॥  ५।१०।२०  ॥   

  

मन्दरस्यान्तरे सुप्तौ रुषितौ क्रुद्धौ महाही इव शयनसंस्थितौ तस्य रावणस्य
बाहू कपिर्ददर्श । श्लोकषट्कमेकान्वयि  ॥  ५।१०।२१  ॥   

  

ताभ्यामिति । परिपूर्णाभ्यां सल्लक्षणैर्युक्ताभ्यामुभाभ्यां
भुजाभ्यामचलसंकाशो राक्षसेन्द्रः शृङ्गाभ्यां मन्दर इव शुशुभे  ॥  ५।१०।२२
 ॥   

  

चूतेति । चूतपुन्नागसुरभिः चूतपुन्नागसुरभिसदृशसुरभिविशिष्टः
बकुलोत्तमसंयुतः उत्तमबकुलगन्धमिश्रः मृष्टान्नरससंयुक्तः
मृष्टान्नरसगन्धविशिष्टः पानगन्धः सुरादिसुरभिः पुरस्सरो यस्य स
राक्षसराजस्य विनिःश्वासः राक्षसराजस्य मुखात् निश्चक्राम ।
श्लोकद्वयमेकान्वयि  ॥  ५।१०।२३,२४  ॥   

  

मुक्तेति । काञ्चनेन स्वर्णमयेन विराजता शोभमानेन अपवृत्तेन परिवर्तनादिना
विपर्यस्तेन सुकुटेनोपलक्षितं कुण्डलाभ्यामुज्ज्वलितमाननं यस्य  ॥  ५।१०।२५
 ॥   

  

रक्तचन्दनदिग्धेन अरुणचन्दनलिप्तेन शोभिना हारेण चाभिविराजता पीनायतविशालेन
वक्षसोपलक्षितम्  ॥  ५।१०।२६  ॥   

  

अपविद्धेन विपर्यस्तेन पाण्डुरेण क्षौमेण पट्टवस्त्रविशेषेण सुसंवीतं
पीतेनोत्तरवाससा च संवीतम्  ॥  ५।१०।२७  ॥   

  

माषराशिप्रतीकाशं हरितनीलवर्णत्वेन माषराशिसदृशं भुजङ्गवत् निःश्वसन्तं
गाङ्गे गङ्गासंबन्धिनि महति तोयान्ते कुञ्जरमिव प्रसुप्तम्  ॥  ५।१०।२८  ॥   

  

चतुर्दिशं चतुर्दिक्षु दीपैर्दीप्यमानं "कालाध्वनो" इति द्वितीया । अत एव
विद्युद्गुणैर्मेघमिव प्रकाशीकृतसर्वाङ्गं रावणम्  ॥  ५।१०।२९  ॥   

  

सप्रियभार्यस्य प्रियभार्यासहितस्य पत्नीश्च रक्षःपतेग्रृहे स्थितो हनूमान्
ददर्श । श्लोकषट्कमेकान्वयि  ॥  ५।१०।३०  ॥   

  

पत्नीरेव वर्णयन्नाह शशीति । कपिर्ददर्श  ॥  ५।१०।३१  ॥   

  

नृत्येति । निषण्णाः पत्नयो ददृशे समुदायस्य कर्मतया अन्वयात् न द्वितीया
 ॥  ५।१०।३२  ॥   

  

वज्रेति । वज्रवैदूर्यगर्भाणि कुण्डलानि अङ्गदानि च श्रवणान्तेषु ददर्श ।
अङ्गदानां श्रवणान्ते दर्शनं तु बाहोरुपबर्हणत्वात्  ॥  ५।१०।३३  ॥   

  

तासामिति । ललितानि कुण्डलानि येषु तैः वक्त्रैः विमानं पर्यङ्खविशेषः
तारागणैर्नभ इव विराजत व्यराजत  ॥  ५।१०।३४  ॥   

  

मदेति । मदव्यायामेन मदवृद्या तद्धेतुकातिरत्येत्यर्थः, खिन्नाः
प्राप्तपीडाः योषितः तेषु तेषु अन्यसङ्गमहेतुकेषु अवकाशेषु प्रसुप्ता
बभुवुरिति शेषः  ॥  ५।१०।३५  ॥   

  

अङ्गेति । विन्यस्तानि विधिना निर्मितानि संस्थापितानि वा शुभान्यङ्गानि
यस्याः सा कोमलैरङ्गहारैरुपलक्षिता प्रसुप्ता अन्या नृत्यनिपुणा योषित्
नृत्यशालिनी जाग्रद्वासनावशात् नृत्याश्रयीभूता प्रतीता ऽभवदिति शेषः  ॥ 
५।१०।३६  ॥   

  

काचिदिति । वीणां परिष्वज्य प्रसुप्ता काचित् योषित् महानदीप्रकीर्णा
महानद्यां प्रक्षिप्ता पोतमाश्रिता अकस्मात् नौकासंनिहिता नलिनी कमलिनीव
संप्रकाशते  ॥  ५।१०।३७  ॥   

  

अन्येति । अन्या कक्षगतेन मड्डुकेन वाद्यभेदेन बालपुत्रा बालपुत्रसहितेव
भाति  ॥  ५।१०।३८  ॥   

  

पटहमिति । चारुसर्वाङ्गी अन्या चिरस्य बहुकालात् रमणं पतिं लब्ध्वा अत एव
परिष्वज्य कामिनीव पटहं न्यस्य परिष्वज्य शेते  ॥  ५।१०।३९  ॥   

  

काचिदिति । काचित् प्रियतमं गृह्य गृहीत्वा सकामा कामिनीव वीणां परिष्वज्य
सुप्ता  ॥  ५।१०।४०  ॥   

  

विपञ्चीमिति । काचित् भामिनी विपञ्चीं वीणाविशेषं परिगृह्य सहकान्तेव
निद्रावशं प्राप्ता  ॥  ५।१०।४१  ॥   

  

अन्येति । अन्या कनकसंकाशैरङ्गैः मृदङ्गं परिविध्य निपीड्य प्रसुप्ता
बभूवेति शेषः  ॥  ५।१०।४२  ॥   

  

भुजेति । भुजरूपपाशान्तरस्थेन कक्षगेन कक्षं प्राप्तेन पणवेन मर्दलेन सह
अनिन्द्या काचित् सुप्ता  ॥  ५।१०।४३  ॥   

  

डिण्डिममिति । आसक्तडिण्डिमा अन्या तरुणं वत्समुपगूह्येव डिण्डिमं परिगृह्य
प्रसुप्ता  ॥  ५।१०।४४  ॥   

  

काचिदिति । काचिन्नारी आडम्बरं वाद्यविशेषं भुजसंभोगेन भुजालिङ्गनेन पीडितं
कृत्वा प्रसुप्ता  ॥  ५।१०।४५  ॥   

  

कलशीमिति । प्रसुप्ता कलशीं जलपूर्णघटीमपविध्य हस्तप्रक्षेपादिना
विपर्यास्य परिमार्जिता प्रसुप्ता पुष्पशबला शबलितपुष्पा ऽन्या परिमार्जिता
ग्नानिदूरीकरणाय कृतमार्जना पुष्मालेव भाति  ॥  ५।१०।४६  ॥   

  

पाणिभ्यामिति । काचिदबला पाणिभ्यां कुचौ उपगृह्य निद्रावशमुपागता  ॥ 
५।१०।४७  ॥   

  

अन्येति । अन्या अन्यां सुश्रोणीमालिङ्ग्य निद्रावशमुपागता  ॥  ५।१०।४८  ॥   

  

आतोद्यानीति । अन्या वरस्त्रियः कामुकान् परिष्वज्य कामिन्य इव आतोद्यानि
वाद्यविशेषान् कुचैर्निपीड्य सुप्ताः  ॥  ५।१०।४९  ॥   

  

तासामिति । तासां समीपे एकान्तविन्यस्ते शयने शयानां रूपसंपन्नां ताम्
उत्तमां स्वश्रिया सुशोभया भवनोत्तमं विभूषयन्तीं गौरीं गौरवर्णाम् इष्टां
रावणोत्कटेच्छाविषयीभूताम् अन्तःपुरेश्वरीं स्त्रियं ददर्श ।
सार्धश्लोकद्वयमेकान्वयि  ॥  ५।१०।५०,५१  ॥   

  

कपिरिति । सः कपिः तत्र शयानां मन्दोदरीं दृष्ट्वा रूपयौवनसंपदा
अद्भुतरूपादिना सीतेति तर्कयामास  ॥  ५।१०।५२,५३  ॥   

  

हर्षेणेति । चारित्रदर्शनात् अनुचिताचरणावलोकनात् दीनो ऽपि हरियूथपः सीतेति
दृष्ट्वा निश्चित्य महता हर्षेण आगमनप्रयोजनसिद्धिजनितसंतोषेण युक्तः सन्
ननन्द । एतेन तादृशानन्देन दैन्यं पराभूतमिति सूचितम्  ॥  ५।१०।५४  ॥   

  

आस्फोदयामासेति । स्वां स्वकीयां कपीनां प्रकृतिं दर्शयन् आस्फोटनादिकम्
आनन्दसूचकस्वजातिधर्मं चकार । अत एव स्तम्भात् अरोहत् निपपात च  ॥ 
५।१०।५५ ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे दशमः
सर्गः  ॥  ५।१०  ॥   

  


