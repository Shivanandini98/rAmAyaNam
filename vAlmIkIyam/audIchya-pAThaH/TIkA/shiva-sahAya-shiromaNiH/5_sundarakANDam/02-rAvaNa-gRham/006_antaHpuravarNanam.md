+++
title = "००६ अन्तःपुरवर्णनम्"
title_english = "006 Inside the palace"

+++


सीतान्वेषणमेव वर्णयन्नाह स इत्यादिभिः । लाघवेनातिवेगेन समन्वितः
कपिर्हनूमान् विमानेषु सप्तभूमिकप्रासादेषु विचरन् सन् निकामं यथेच्छं
लङ्कां विचचार  ॥  ५।६।१  ॥   

  

आससादेति । लक्ष्मीवान् अतिवीर्यसंपत्तिविशिष्टो हनुमान्
प्राकारेणाभिसंवृतं राक्षसेन्द्रनिवेशनमाससाद प्राप  ॥  ५।६।२  ॥   

  

रक्षितमिति । सिंहैर्महद्वनमिव राक्षसैः रक्षितं भवनं समीक्षमाणः
कपिकुञ्जरश्चकाशे  ॥  ५।६।३  ॥   

  

रूप्यकेति । रूप्यकेण रजतेन उपहतैर्लिखितैः चित्रैः हेमभूषितैः
तोरणैर्बहिर्द्वारैश्च रुचिरैः द्वारैरन्तर्द्वारैश्च कक्ष्याभिश्च आवृतम्
 ॥  ५।६।४  ॥   

  

गजेति । गजास्थितैः गजारूढैः महामात्रौ असंहार्यैः संहर्तुमशक्यैः शूरैश्च
स्यन्दनयायिभिः रथवाहकैर्हयैश्च उपस्थितं संप्राप्तम्  ॥  ५।६।५  ॥   

  

सिंहव्याघ्राः सिंहव्याघ्रचर्मनिर्मितानि तनुत्राणानि वर्माणि येषु तैः
दान्तकाञ्चनराजतीः दन्तादिमयीः प्रतिमाः संधारयद्भिरिति शेषः,
घोषवद्भिश्चित्रैः रथैः सदा विचरितं संप्राप्तम्  ॥  ५।६।६  ॥   

  

बहुरत्नसमाकीर्णं परार्ध्यासनैर्भूषितं महारथानाम् "एको दशसहस्राणि
योधयेद्यस्तु धन्विनाम् । शस्त्रशास्त्रप्रवीणश्च स महारथ उच्यते"
इत्यादावुक्तानां समावापः सदा स्थितिर्यस्मिन् अत एव महारथानां महासनानि
यस्मिन् तत्  ॥  ५।६।७  ॥   

परमोदारैः अतिमहद्भिः अत एव दृश्यैर्विविधैः अनेकप्रकारैः तैस्तैः
प्रसिद्धैः बहुसाहस्रैः मृगपक्षिभिः परिपूर्णम्  ॥  ५।६।८  ॥   

  

विनीतैः अन्तपालैर्बहिः स्थित्या रक्षकैः रक्षोभिः सुरक्षितं मुख्याभिः
प्रधानाभिर्वरस्त्रीभिः परिपूर्णम्  ॥  ५।६।९  ॥   

  

मुदितानि प्रमदारत्नानि श्रेष्ठप्रमदा यस्मिन् तत् राक्षसेन्द्राणां
निवेशनं प्रवेशो यस्मिन् वराभरणसंह्रादैः उत्तमभूषणनिःस्वनैः
समुद्रस्वनसदृशः निस्वनो यस्मिन् तत्  ॥  ५।६।१०  ॥   

  

तद्राजगुणसंपन्नं तैः प्रसिद्धैः राजगुणैः राजकीयपदार्थैः संपन्नं युक्तं
वरचन्दनैश्च संपन्नमिति शेषः, सिंहैर्महद्वनमिव महाजनसमाकीर्णम्  ॥  ५।६।११
 ॥   

  

भेरीमृदङ्गैः अभिरुतं शब्दितं पर्वसु सुतं सोमसवनं यस्मिन् तत् राक्षसैः
पूजितं कृतसंमार्जनादिकम्  ॥  ५।६।१२  ॥   

  

समुद्रमिव गम्भीरं महारत्नानि महारत्नमयाः परिच्छदाः अलङ्कारादयो यस्मिन्
 ॥  ५।६।१३  ॥   

  

महात्मनो रावणस्य वपुषा विराजमानं महत् विशालं महात्मनो वेश्म गृहं
महाकपिर्हनुमान् ददर्श । दशानामेकत्रान्वयः  ॥  ५।६।१४  ॥   

  

लङ्केति । तत्र तस्मिन्समये हनुमान् इतीदं गृहं लङ्काभरणममन्यत रावणस्य
समीपतो रावणभवनसमीपे चचार च  ॥  ५।६।१५  ॥   

  

गृहादिति । राक्षसानां गृहात् गृहं गृहान्तरं सर्वशः उद्यानानि च
प्रासादांश्च वीक्षमाणः असंत्रस्तः संत्रासरहितः हनूमान् चचार  ॥  ५।६।१६
 ॥   

  

अवप्लुत्येति । महावेगो हनूमान् प्रहस्तस्य तदभिधराक्षसस्य निवेशनं
गृहमवप्लुत्य ततो ऽन्यत् महापार्श्वस्य वेश्म पुप्लुवे  ॥  ५।६।१७  ॥   

  

अथेति । मेघप्रतीकाशं मेघसदृशम्  ॥  ५।६।१८  ॥   

  

महोदरस्येति । सार्धश्लोक एकान्वयी  ॥  ५।६।१९  ॥   

  

शुकस्येति । इन्द्रजितः मेघनादस्य वेश्म जगाम  ॥  ५।६।२०  ॥   

  

जाम्बुमालेरिति । अर्धं पृथक्  ॥  ५।६।२१  ॥   

  

रश्मीति  ॥  ५।६।२२  ॥   

  

धूम्रेति । क्रमेण धूम्राक्षादीनां भवनेषु प्लवमानो हनूमान् ऋद्धिमतां
तेषां राक्षसानां भवनानां वा ऋद्धिं ददर्श । श्लोकपञ्चकमेकान्वयि  ॥ 
५।६।२३२७  ॥   

  

सर्वेषामिति । सर्वेषां भवनानि समतिक्रम्य अथ पुनः
राक्षसेन्द्रनिवेशनमाससाद  ॥  ५।६।२८  ॥   

  

रावणस्येति । रावणस्य उपशायिन्यः उपशायिनीः समीपशयनशीलाः पर्यङ्करक्षिका
इत्यर्थः, राक्षसीः हरिसत्तमः हरयः सत्तमाः यस्य सः बहुमहावानराधीश
इत्यर्थः, हरिशार्दूलो ददर्श  ॥  ५।६।२९  ॥   

  

शूलेति । रक्षः पतेर्गृहे गुल्मान्राक्षसीसमूहान्ददर्श  ॥  ५।६।३०  ॥   

  

राक्षसानिति । सितान् बद्धान् रक्तान् श्वेतांश्च हरीन् अश्वांश्च
परगजारुजान् रिपुगजविनाशकान् अत एव परसैन्यानां निहन्तृ़न् क्षरतो वर्षतो
मेघानिव स्रवतः प्रस्रवतो गिरीन् यथाप्रस्रवं गिरिसदृशान् समरे
परैर्दुर्धषान् गजांश्च ददर्श । सार्धश्लोकत्रयमेकान्वयि  ॥  ५।६।३१३३  ॥   

  

सहस्रमिति । जाम्बूनदपरिष्कृताः सुवर्णभूषिताः सहस्रं बह्वीः वाहिनीः सेनाः
हेमजालैरपि छन्नाः सर्वतो भूषिता इत्यर्थः, तरुणादित्यसंनिभाः विविधाकाराः
शिबिकाश्च रावणस्य निवेशने कपिर्ददर्श । अर्धचतुष्टयमेकान्वयि  ॥  ५।६।३४,३५
 ॥   

  

लतेति । चित्राणि लतागृहाणि चित्रशालागृहाणि विचित्रशालारूपवेश्मानि च
दारुनिर्मिताः पर्वताः येषु तानि क्रीडागृहाणि च कामस्य गृहकं रतिवेश्म
दिवागृहकं दिवसविहारगृहं च रावणस्य निवेशने ददर्श । अर्धचतुष्टयमेकान्वयि
 ॥  ५।६।३६,३७ ॥   

  

स इति । स हनूमान् मन्दरतलप्रख्यं मन्दराचलतलसदृशं मयूरस्थानैः
क्रीडाहेतुकमयूरस्थितिभिः संकुलं व्याप्तं ध्वजयष्टिभिराकीर्णं व्याप्तं
भवनोत्तमं ददर्श  ॥  ५।६।३८  ॥   

  

अनन्तेति । अनन्तरत्नानां निचयो यस्मिन् निधिजालं निधिसमूहविशिष्टं धीरैः
निष्ठितम् अनुष्ठितकर्माङ्गं निधिरक्षकक्रियावयवो यस्मिन् भूतपतेर्बह्मणः
गृहमिव गृहसदृशं रत्नानाम् अर्चिर्भिः रावणस्य तेजसा च उपलक्षितं तद्वेश्म
रश्मिभिः किरणैः रश्मिमान् सूर्य इव विरराज । श्लोकद्वयमेकान्वयि  ॥ 
५।६।३९,४०  ॥   

  

जाम्बूनदेति । जाम्बूनदमयानि शयनादीनि ददर्श  ॥  ५।६।४१  ॥   

  

मध्वेति । मध्वासवाभ्यां कृतः क्लेदः आर्द्रत्वं यस्मिन् असंबाधं
संबाधारहितं विशालमित्यर्थः, कुबेरभवनं यथा कुबेरभवनसदृशं नूपुरघोषादिभिः
घोषवद्भिर्बाह्मान्तरैश्च विनादितं प्रासादसंघातैर्युतं संव्युढाः विशालाः
कक्ष्या यस्मिन् तत् महागृहं हनूमान् प्रविवेश । श्लोकत्रयमेकान्वयि  ॥ 
५।६।४२४४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे षष्ठः
सर्गः  ॥  ५।६  ॥   

  


