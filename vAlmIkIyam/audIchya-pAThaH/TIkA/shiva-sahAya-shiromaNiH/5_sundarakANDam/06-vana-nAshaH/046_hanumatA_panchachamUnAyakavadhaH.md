+++
title = "०४६ हनुमता पञ्चचमूनायकवधः"
title_english = "046 Ravana sends five army generals"

+++


मन्त्रिसुतवधानन्तरकालिकं रावणवृत्तान्तमाह हतानित्यादिभिः ।
मन्त्रिसुतान्वानरेण हतान् बुद्धा संवृतः आच्छादितः आकारः पूर्वाकृतिर्येन
सः भीतियुक्ताकृतिविशिष्ट इत्यर्थः । किंच संवृतः स्वीकृतः आकारः
प्राप्तकिंचिद्भीतिहेतुकाकृतिर्येन स रावणः उत्तमां मतिं
पुनर्युद्धनिश्चयमित्यर्थः । चकार  ॥  ५।४६।१  ॥   

  

स इति । सः कृतपुनर्युद्धनिश्चयो रावणः अव्यग्रान् धीरान् विरूपाक्षादीन्
पञ्च सेनाग्रनायकान् हनुमद्ब्रहणे हनुमतो ग्रहणार्थं संदिदेश
श्लोकद्वयमेकान्वयि  ॥  ५।४६।२,३  ॥   

  

आज्ञापनप्रकारमाह-- यातेत्यादिभिः इति । हे सेनाग्रगाः महाबलपरिग्रहाः
बृहत्सैन्यग्रहीतारः वाज्यादिसहिताः सन्तो यूयं यात । तत्प्रयोदनमाह कपिः
शास्यतां निगृह्यतामित्यर्थः  ॥  ५।४६।४  ॥   

  

यत्नैरिति । वनालयं वानरमासाद्य यत्नैरतिप्रयत्नविशिष्टैर्भवद्भिर्भाव्यं
स्यात् । देशकालाविरोधितं देशाद्यनुरोधीत्यर्थः । कर्म समाधेयं च  ॥  ५।४६।५
 ॥   

  

अतिप्रयत्नेन स्थितौ हेतुमाह नहीति । महाबलपरिग्रहं वृतं हतसेनायाः
परिग्राहकं विध्वंसकमित्यर्थः । तं कर्मणा तत्क्रियया प्रतितर्कयन्नहं कपिं
न मन्ये किंतु भूतमत्र प्राप्तं तत् सर्वथा महदतिश्रेष्ठं मन्ये  ॥  ५।४६।६
 ॥   

  

ननु तर्हि को ऽयमित्यत आह भवेदिति । अस्मदर्थम् अस्मद्विनाशार्थं
तपोबलादिन्द्रेण सृष्टं भवेत् । अर्धं पृथक् । तत्र हेतुं वदन्नाह सेति ।
ये नागादिसहिता महर्षयः मया प्रहितैः प्रेषितैर्युष्माभिः सह
एककालावच्छेदेन विनिर्जिताः तैर्नो ऽस्माकं किंचित् व्यलीकमप्रियमवश्यं
विधातव्यम् । सार्धश्लोक एकान्वयी  ॥  ५।४६।७,८  ॥   

  

तदिति । तदिन्द्रसृष्टमेव अत्र संदेहो न अतो महाबलपरिग्रहाः अत एव
सवाजिरथमातङ्गाः यूयं यात प्रसह्य हठात् परिगृह्यताम् ।
नन्वेकाकिनस्तस्यार्थे किमर्थमेवं प्रेषणमित्यत आह धीरपराक्रमः
कपिर्भवद्भिर्न्नावमान्यः तुच्छबुद्ध्या नानादर्तव्यः । एतेन तस्य
महाबलत्वं सूचितम् । श्लोकद्वयं संमिलितान्वयि  ॥  ५।४६।९,१०  ॥   

  

ननु वानररूपे कथमेवं पराक्रम इत्यत आह दृष्टा इति । विपुलविक्रमाः
वाल्यादयो हरयः मया पूर्वं दृष्टाः । सार्धश्लोक एकान्वयी  ॥  ५।४६।११  ॥   

  

ननु तेषामेवायमन्यतमो ऽस्तु नाहं कपिं मन्ये इति कथमुच्यते इत्यत आह नेति ।
एवं एतादृग् गतिप्रभृतिरेतेषां न अत इदं महत् सत्त्वं विज्ञेयम् । अतो
महत्प्रयत्नमास्थाय अस्य निग्रहः क्रियताम् । श्लोकद्वयमेकान्वयि  ॥ 
५।४६।१२,१३  ॥   

  

काममिति । यद्यपि भवतामग्रतो ऽग्रे रणाजिरे स्थातुमिन्द्रादयो न
पर्याप्तस्तथापि न यज्ञेन जनेन आत्मा प्रयत्नेन रक्ष्यः हि यतो
युद्धसिद्धिः चञ्चला अव्यवस्थिता । श्लोकद्वयमेकान्वयि  ॥  ५।४६।१४,१५  ॥   

  

ते इति । स्वामिवचनं परिगृह्य रथादिभिरुपहिता युक्तास्ते सेनाग्रगाः
समुत्पेतुः । श्लोकद्वयमेकान्वयि  ॥  ५।४६।१६,१७  ॥   

  

तत इति । उद्यन्तं रश्मिमन्तं सूर्यमिव स्वतेजोरश्मिमालिनम् अत एव
दीप्यमानं महाकपिं वीरा ददृशुः  ॥  ५।४६।१८  ॥   

  

तोरणस्थमिति । तोरणस्यं तं हनूमन्तं समीक्ष्यैव सर्वासु दिक्षु अवस्थिताः
ते राक्षसास्तैस्तैः प्रहरणैरायुधैः ततस्ततः स्वस्वाधिष्ठितदिशातः अभिपेतुः
। श्लोकद्वयमेकान्वयि  ॥  ५।४६।१९,२०  ॥   

  

तस्येति । तस्य हनुमतः शिरसि पीतमुखाः स्वर्णपुङ्खा इत्यर्थः । आयसाः
पञ्चशराः दुर्धरेण राक्षसेन निपातिताः  ॥  ५।४६।२१  ॥   

  

स इति । पञ्चभिः शरैः शिरसि आविद्धः स हनूमान् नदन् अत एव दशदिशो विनादयन्
सन् व्योम्नि आकाशे उत्पपात  ॥  ५।४६।२२  ॥   

  

तत इति । ततः हनुमदुत्प्लवनानन्तरं दुर्धरः तदभिधो राक्षसः शरशतैः किरन्
सन् अभिपेदे तत्समीपं प्राप  ॥  ५।४६।२३,२४  ॥   

  

स इति । स हनूमान् व्योम्नि शरवर्षिणं तं दुर्धरं पयोदान्ते वर्षान्तकाले
मारुतो वृष्टिमन्तं पयोदमिव वारयामास  ॥  ५।४६।२५  ॥   

  

अर्द्यमान इति । दुर्धरेण अर्द्यमानः अनिलात्मजः निनदं चकार व्यवर्धत च  ॥ 
५।४६।२६  ॥   

  

स इति । स हनूमान् दूरं विद्यमाने दुर्धरस्य रथे गिरौ विद्युद्राशिरिव
निपपात  ॥  ५।४६।२७  ॥   

  

तत इति । ततो हनुमन्निपातानन्तरं मथिताः हिंसिताः अष्टौ अश्वाः यस्य तं
भग्नाक्षकूबरं रथं विहाय दुर्धरः त्यक्तजीवितो ऽभवदिति शेषः  ॥  ५।४६।२८
 ॥   

  

तमिति । तौ सहैवागतौ विरूपाक्षयूपाक्षौ तं दुर्धरं भुवि निपतितं दृष्ट्वा
जातरोषौ सन्तौ उत्पेततुः  ॥  ५।४६।२९  ॥   

  

स इति । अम्बरे आकाशे विष्ठितः स हनूमान् ताभ्यां विरूपाक्षयूपाक्षाभ्यां
मुद्गराभ्यां करणाभ्यां वक्षसि अभिहतो ऽभवदिति शेषः  ॥  ५।४६।३०  ॥   

  

तयोरिति । वेगवतोः तयोः राक्षसयोर्वेगं निहत्य निष्फलीकृत्येत्यर्थः ।
महाबलो हनूमान् वेगितः सुपर्णो गरुड इव भूमौ पुनर्निपपात  ॥  ५।४६।३१  ॥   

  

स इति । स भूमिं प्राप्तो हनूमान् शालवृक्षमासाद्य समुत्पाट्य च जघान  ॥ 
५।४६।३२  ॥   

  

तत इति । वानरेण हतान् त्रीन् दुर्धरादीन् ज्ञात्वा एकतः एकदिशातः महावेगः
प्रघसः एकतः भासकर्णश्च कपिशार्दूलं हनुमन्तमभिगम्य प्राप्य अवस्थितौ ।
श्लोकद्वयमेकान्वयि  ॥  ५।४६।३३,३४  ॥   

  

पट्टिशेनेति । शिताग्रेण पट्टिशेन प्रघसः शूलेन भासकर्णश्च कपिकुञ्जरं
प्रत्ययोधयत्  ॥  ५।४६।३५  ॥   

  

स इति । ताभ्यां प्रघसभासकर्णाभ्यां विक्षतैः गात्रैरुपलक्षितः अत एव असृजा
रुधिरेण दिग्धाः व्याप्ताः तनूरुहा यस्य अत एव बालसूर्यसमप्रभः वानरः
क्रुद्धो ऽभवत्  ॥  ५।४६।३६  ॥   

  

समिति । कपिकुञ्जरो हनूमान् समृगव्यालपादपं मृगव्यालपादपसहितं गिरेः शृङ्गं
समुत्पाट्य राक्षसौ जघान  ॥  ५।४६।३७  ॥   

  

गिरीति । तौ राक्षसौ तिलशः गिरिशृङ्गसुनिष्पिष्टौ बभूवतुः । अर्धं पृथक् ।
तत इति । तेषु पञ्चसु सेनापतिषु अवसन्नेषु विनष्टेषु सत्सु अवशेषमपि बलं
वानरो नाशयामास  ॥  ५।४६।३८  ॥   

  

विनाशनप्रकारमाह-- अश्वैरिति । असुरान् सहस्राक्ष इव अश्वादिभिरश्वादीन्
कपिर्नाशयामास  ॥  ५।४६।३९  ॥   

  

हतैरिति । हतैर्नागादिभिर्भग्नाक्षैर्महारथैश्च रुद्धमार्गा भूमिरभवदिति
शेषः  ॥  ५।४६।४०  ॥   

  

तत इति । कपिर्हनूमान् रणे ध्वजिनीपतीन् निहत्य कृतक्षणः लब्धावसरः सन्
तोरणं परिगृह्य प्रजाक्षये काल इव अतिष्ठदिति शेषः  ॥  ५।४६।४१  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
षट्चत्वारिंशः सर्गः  ॥  ५।४६  ॥   

  


