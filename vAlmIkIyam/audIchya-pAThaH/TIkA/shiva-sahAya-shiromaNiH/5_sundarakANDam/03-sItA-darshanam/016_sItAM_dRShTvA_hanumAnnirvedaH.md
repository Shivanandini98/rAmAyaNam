+++
title = "०१६ सीतां दृष्ट्वा हनुमान्निर्वेदः"
title_english = "016 Hanuma s grief at the plight of Seetha"

+++


हनुमत्कर्तृकरामप्रशंसामुपक्रमते प्रशस्येति । हरिपुङ्गवो हनूमान् सीतां
प्रशस्य गुणैरभिरामं रामं संस्मृत्य चिन्तापरो ऽभवत्  ॥  ५।१६।१  ॥   

  

स इति । स हनूमान् मुहूर्तं ध्यात्वा सीतां सीतादुःखमाश्रित्यावलोक्य
विललाप विविधमुवाच  ॥  ५।१६।२  ॥   

  

तदाकारमाह-- मान्येति । गुरुभिर्विनीतस्य शिक्षितस्य लक्ष्मणस्य गुरुप्रिया
गुरोः रामस्य प्रिया सीता यदि दुःखार्ता तर्हि कालः परमात्मसंकेतः
दुरतिक्रमः अतिक्रमितुमशक्यः  ॥  ५।१६।३  ॥   

  

रामस्येति । देवी सीता यतो रामस्य लक्ष्मणस्य च व्यवसायज्ञा
अनिवार्यपराक्रमविज्ञात्री अतो ऽत्यर्थमत्यन्तं न क्षुभ्यते । तत्र
दृष्टान्तः जलदागमे वर्षर्तौ गङ्गा प्रयागस्थजाह्नवीव  ॥  ५।१६।४  ॥   

  

तुल्येति । तुल्यानि रामशीलादिसदृशानि शीलं वयश्च वृत्तमाचरणं च यस्याः
तुल्ये अभिजनः कुलं लक्षणं सामुद्रिकोक्तसुलक्ष्म यस्याः तां वैदेहीं राघव
एवार्हति अत एव इयं वैदेही एव तं राघवमर्हति  ॥  ५।१६।५  ॥   

  

तामिति । लोकः कान्तः शोभावान् यया यत्कान्त्यैव सर्वः प्रकाशते इत्यर्थः,
तां श्रियमिव नवहेमाभां तां सीतां दृष्ट्वा मनसा रामं जगाम इदमब्रवीच्च  ॥ 
५।१६।६  ॥   

  

तद्वचनाकारमाह-- अस्या इत्यादिभिः । अस्याः हेतोर्वाली हतः वीर्ये
रावणप्रतिमो रावणसदृशः कबन्धश्च निपातितः  ॥  ५।१६।७  ॥   

  

विराध इति । महेन्द्रेण शम्बर इव विराधश्च हतः अस्या हेतोरित्यनुकृष्यते
एवमुत्तरेष्वपि  ॥  ५।१६।८  ॥   

  

चतुरिति । रक्षसां चतुर्दश सहस्राणि निहतानि  ॥  ५।१६।९  ॥   

  

खर इति । खरादिर्निहतः  ॥  ५।१६।१०  ॥   

  

ऐश्वर्यमिति । वालिपालितम् अत एव दुर्लभम् अन्यैरलभ्यं वानराणामैश्वर्यं
वानरनिरूपितेश्वरत्वम् अस्या निमित्ते सुग्रीवः प्राप्तवान्  ॥  ५।१६।११
 ॥   

  

सागर इति । निरीक्षिता ऽवलोकिता  ॥  ५।१६।१२  ॥   

  

यदीति । अस्याः कृते प्राप्तये समुद्रान्तां मेदिनीं जगत् त्रिलोकीं वा
परिवर्तयेत् भ्रामयेत् तर्हि युक्तमेव इति मे मतिर्निश्चयः  ॥  ५।१६।१३  ॥   

  

तत्र हेतुमाह-- राज्यमिति । त्रिषु लोकेषु राज्यमधिकमिति शेषः, सीता वा
ऽधिकेति विचार्यमाणे सतीति शेषः, सकलं त्रैलोक्यराज्यं सीतायाः कलां
शोडशांशमपि नाप्नुयात्  ॥  ५।१६।१४  ॥   

  

इयमिति । भर्तृदृढव्रतेयं सीता हलमुखेन क्षते आकृष्टे क्षेत्रे मेदिनीं
भित्त्वा पद्मरेणुनिभैः केदारपांसुभिः कीर्णां व्याप्ता सती उत्थिता ।
श्लोकद्वयमेकान्वयि  ॥  ५।१६।१५,१६  ॥   

  

विक्रान्तस्येति । विक्रान्तस्य अतिपराक्रमविशिष्टस्य आर्यशीलस्य
क्षत्रियपरमधर्मप्रवृत्तिस्वभावस्य अत एव संयुगेषु संग्रामेषु अनिवर्तिनो
दशरथस्य एषा ज्येष्ठा स्नुषा धर्मज्ञस्य रामस्य दयिता अतिप्रिया भार्या इयं
सीता राक्षसीवशम् आगता प्राप्ता । श्लोकद्वयमेकान्वयि  ॥  ५।१६।१७,१८  ॥   

  

सर्वानिति । भर्तृस्नेहबलात् सर्वान् भोगान् परित्यज्य कष्टानि
अचिन्तयित्वा च कृता सहगमनविषयकप्रयत्नवती सीता वनं प्रविष्टा  ॥  ५।१६।१९
 ॥   

  

संतुष्टेति । भर्तृशुश्रूषणापरा पतिशुश्रूषणे निरता या सीता भवने इव वने
ऽपि परां प्रीतिं भजते । अनर्थानां दुःखानाम् अभागिनी
प्राप्त्योग्येत्यर्थः सेयं सीता एतां यातनां सहते । शुश्रूषणेति युजन्तम्
। श्लोकद्वयमेकान्वयि  ॥  ५।१६।२०,२१  ॥   

  

इमामिति । रावणेन प्रमथितां हिंसितप्रायाम् इमां सीतां पिपासितः प्रपामिव
राघवो द्रष्टुमिच्छति  ॥  ५।१६।२२  ॥   

  

अस्या इति । मेदिनीं पृथ्वीं पुनः प्राप्य राज्यपरिभ्रष्टः राजा इव अस्याः
सीतायाः लाभात् राघवः प्रीतिमेष्यति प्राप्स्यति  ॥  ५।१६।२३  ॥   

  

कामेति । कामभोगैः परित्यक्ता सीता तत्समागमकाङ्क्षिणी
रामसमागमविषयकोत्कटेच्छावती सती आत्मनो देहं धारयति  ॥  ५।१६।२४  ॥   

  

नेति । एकस्थहृदया एषा सीता राममेवानुपश्यति अतः राक्षस्यो राक्षसीः
पुष्पफलद्रुमांश्च न पश्यति  ॥  ५।१६।२५  ॥   

  

भर्तेति । भर्ता भूषणादप्यधिकं भार्याशोभनं स्त्रीशोभाहेतुः अतः शोभनार्हा
ऽपि एषा सीता तेन रामेण रहिता सती न शोभते  ॥  ५।१६।२६  ॥   

  

दुष्करमिति । अनया हीनो रामः यदात्मनो देहं धारयति दुःखेन अवसीदति च न तत्
दुष्करं कुरुते  ॥  ५।१६।२७  ॥   

  

इमामिति । असिताः कृष्णाः केशाः यस्याः तां, तां प्रसिद्धां इमां दुःखितां
ज्ञात्वा ममापि मनो व्यथितम्  ॥  ५।१६।२८  ॥   

  

क्षितीति । क्षितेरिव क्षमा यस्याः सा या सीता राघवलक्ष्मणाभ्यां रक्षिता
सा सीता विकृतेक्षणाभिः राक्षसीभिः वृक्षमूले संरक्ष्यते  ॥  ५।१६।२९  ॥   

  

हिमेति । व्यसनस्य दुःखस्य परम्परया निपीड्यमाना अत एव हिमेन हता नलिनी
कमलिनी इव जनकसुता सहचरेण चक्रकेण रहिता चक्रवाकीव कृपणां शोचनीयां दशां
प्राप्ता  ॥  ५।१६।३०  ॥   

  

अस्या इति । पुष्पैरवनताः अग्रशाखाः येषां ते अस्याः वनिकायाः अशोकाः
हिमव्यपायेन अतिहिमस्याभावात् अभ्युत्थितः प्रकाशितः अनेकसहस्ररश्मिः
चन्द्रश्च अस्याः सीतायाः दृढं शोकं जनयन्ति  ॥  ५।१६।३१  ॥   

  

इतीति । इति अनेन प्रकारेण इयं सीतैव इति जातबुद्धिः कपिः अर्थं
प्रयोजनसिद्धिम् अन्ववेक्ष्य तस्मिन् शिंशुपाभिधे वृक्षे संश्रित्य निषसाद
 ॥  ५।१६।३२  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे षोडशः
सर्गः  ॥  ५।१६  ॥   

  


