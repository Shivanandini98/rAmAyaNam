+++
title = "०१२ अगस्त्यदर्शनम्"
title_english = "012 Entering the hermitage of Sage Agastya"

+++


लक्ष्मणाज्ञापनानन्तरकालिकं वृत्तान्तमाह--स इत्यादिभिः । स लक्ष्मणः
अश्रमपदं श्रमनिवर्तकं स्थानं प्रविश्य अगस्त्यशिष्यमासाद्य प्राप्य
एतद्वाक्यमुवाच  ॥  ३।१२।१  ॥   

  

तद्वचनाकारमाह--राजेति । दशरथो नाम यो राजा तस्य ज्येष्ठः सुतो बली रामः
सीतया भार्यया सह मुनिं द्रष्टुं प्राप्तः  ॥  ३।१२।२  ॥   

  

ननु त्वं को ऽसीत्यत्र आह--लक्ष्मणो नाम तस्य रामस्य अवरजो भ्राता अहं यदि
कदाचित् श्रोत्रं रामकथाप्रसङ्गेन श्रवणपथमागतः प्राप्तः स्यामिति शेषः  ॥ 
३।१२।३  ॥   

  

ते इति । ते रामादयो वयं पितृशासनादत्युग्रं वनं प्रविष्टास्ते वयं भगवन्तं
द्रष्टुमिच्छामहे अतः निवेद्यतामुदं वृत्तमुच्यतां गुरुसन्निधाविति शेषः  ॥ 
३।१२।४  ॥   

  

तस्येति । तपोधनो ऽगस्त्यशिष्यस्तस्य लक्ष्मणस्य तद्वचनं श्रुत्वा
तथेत्युक्त्वा अग्निशरणमग्निगृहं यागशालामित्यर्थः, प्रविवेश  ॥  ३।१२।५
 ॥   

  

स इति । सो ऽगस्त्यशिष्यः प्रविश्य यागशालां गत्वा दुष्प्रधर्षणं
मुनिश्रेष्ठमगस्त्यस्य संमतः शिष्यः इदं रामागमनं लक्ष्मणेन यथोक्तमञ्जसा
शीघ्रमुवाच । सार्धश्लोक एकान्वयी  ॥  ३।१२।६  ॥   

  

तद्वचनाकरमाह--पुत्राविति । भवन्तं द्रष्टुं शुश्रूषार्थं च तौ आयातौ रामो
लक्ष्मणश्च दशरथस्य पुत्रौ आश्रमपदं प्रविष्टौ  ॥  ३।१२।७८  ॥   

  

यदिति । अत्र रामादिविषये यत्तत्त्वं निर्णीतमित्यर्थः । तदनन्तरं
शीघ्रमाज्ञापयितुमर्हसि । अर्धं पृथक्-- तत इति । रामं प्राप्तं वैदेहीं च
प्राप्तां शिष्यान् उपश्रुत्य इदं वचनमब्रवीत्  ॥  ३।१२।९  ॥   

  

तद्वचनाकारमाह--दिष्ट्येति । चिरस्य बहुकालान्मां द्रष्टुम़द्य समुपागतः
दिष्ट्या भाग्यमेतत् । तत्र हेतुः-- यतः अस्य आगमनं प्रति मया ऽपि मनसा
आकाङ्क्षितम्  ॥  ३।१२।१०  ॥   

  

गम्यतामिति । गम्यतां रामः प्रवेश्यतां मम समीपमयं किं किमर्थं न प्रवेशितः
मामपृष्ट्वैवेति शेषः  ॥  ३।१२।११  ॥   

  

एवमिति । मुनिना एवमुक्तः शिष्यः अभिवाद्य प्रणम्य तथेति अब्रवीत्  ॥ 
३।१२।१२  ॥   

  

तदेति । तदा गुर्वाज्ञापनकाले निष्क्रम्य यागशालायाः निःसृत्य संभ्रान्तः
आदृतः शिष्य असौ रामः कः मुनिं द्रष्टुमेतु आगच्छतु प्रविशतु इति
लक्ष्मणमब्रवीत्  ॥  ३।१२।१३  ॥   

  

तत इति । शिष्येण सह लक्ष्मणः आश्रमः पदमाश्रमप्रान्तदेशं गत्वा काकुत्स्थं
दर्शयामास । शिष्यमिति प्रयोज्यमाक्षिप्यते  ॥  ३।१२।१४  ॥   

  

तमिति । अगस्त्यस्य वचनं संदेशो यस्मिन् तत् प्रश्रितं नम्रीभूतं वाक्यं
ब्रुवन् सन् सत्कारार्हं तं रामं सुसत्कृतं यथा स्यात्तथा यथान्यायं
प्रावेशयत्  ॥  ३।१२।१५  ॥   

  

प्रविवेशेति । प्रशान्तहरिणैः आकीर्णं व्याप्तमाश्रममवलोकयन् सन् सीतया सह
रामः प्रविवेश  ॥  ३।१२।१६  ॥   

  

स इति । तत्र अगस्त्याश्रमे ब्रह्मादीनां स्थानानि स रामः पश्यति अपश्यत् ।
तत्राग्निशब्देन शंभुरुच्यते । अत एव ब्रह्मविष्णुवाचकशब्दयोरन्तरा पाठः ।
धाताविधातारौ प्रजापतिविशेषौ । गायत्रीशब्देनोपलक्षणविधया
सावित्रीसरस्वत्योरपि ग्रहणमिति भट्टसंमतिः । श्लोकचतुष्टयमेकान्वयि  ॥ 
३।१२।१७२०  ॥   

  

तत इति । ततः रामालिङ्गनहेतोः मुनिरपि अभिनिष्पतत्
आगमशास्त्रस्यानित्यत्वादडभावः । मुनीनां मध्ये दीप्ततेजसं तमगस्त्यं रामो
ददर्श  ॥  ३।१२।२१  ॥   

अब्रवीदिति । वीरो रामः लक्ष्मणमब्रवीत् । अर्धं पृथक् ।
तद्वचनाकारमाह--बहिरिति । हे लक्ष्मण अगस्त्यऋषिः औदार्येण
तपोजनिततेजोविशेषोत्कर्षेण बहिर्निष्क्रामति अतः तपसां निदानं
कारणमवगच्छामि जानामि ऋषिमिति शेषः  ॥  ३।१२।२२  ॥   

  

एवमिति । महाबाहू रघुनन्दनो रामः अगस्त्यमवमुक्त्वा आपततः आगच्छतः तस्य
पादौ जग्राह  ॥  ३।१२।२३  ॥   

  

अभिवाद्येति । तदा मुनिसङ्गमकाले धर्मात्मा आरामः सर्वाभिरामदाता रामः
अभिवाद्य तस्थौ  ॥  ३।१२।२४  ॥   

  

प्रतीति । काकुत्स्थं रामं प्रतिगृह्य हस्तेन गृहीत्वा आसनोदकैः अर्चयित्वा
कुशलप्रश्नं तद्बोधकवाक्यं चोक्त्वा सो ऽगस्त्यः आस्यतामित्यब्रवीत्  ॥ 
३।१२।२५  ॥   

  

अर्चनप्रकारमाह--अग्निमिति । अग्निं वैश्वदेवविधिप्राप्तवह्निं हुत्वा
अर्घ्यम् अर्धजलं प्रदाय अतिथीन् प्रतिपूज्य वानप्रस्थेन वानप्रस्थोचितेन
धर्मेण विधिना भोजनं ददौ  ॥  ३।१२।२६  ॥   

  

भोजनानन्तरकालिकवृत्तान्तमाह--प्रथममिति । प्रथमं रामोपवेशनात्पूर्वं
धर्मजो मुनिपुङ्गवः उपविश्य आसीनं पश्चात् स्थितिमन्तं राममुवाच  ॥  ३।१२।२७
 ॥   

  

तद्वचनाकारमाह--अन्यथेति । हे काकुत्स्थ अन्यथा सत्कृतिविधिविपरीतं
समुदाचरन् कुर्वन् तपस्वी परे लोके दुःसाक्षी अन्यथा वस्तुनिर्णेतेव परे
लोके स्वानि मांसानि भक्षयेत्  ॥  ३।१२।२८  ॥   

  

राजेति । यतः सर्वस्य लोकस्य राजा अत एव पूजनीयो मान्यश्च
प्रियातिथिर्भवान् प्राप्तः  ॥  ३।१२।२९  ॥   

  

एवमिति । एवमुक्त्वा फलादिभिः पूजयित्वा च ततः तस्मिन् समये अगस्त्यस्तं
राममब्रवीत्  ॥  ३।१२।३०  ॥   

  

तद्वचनाकारमाह--इदमिति । हेमवज्रविभूषितं हेमभिर्वज्रैश्च विभूषितं
विश्वकर्मणा निर्मितमिदं महच्चापं धनुरस्तीति शेषः  ॥  ३।१२।३१  ॥   

  

अमोघ इति । अमोघः फलरहितप्रहारशून्यः सूर्यसंकाशः ब्रह्मदत्तः शरोत्तम
उत्तमबाणः महेन्द्रेण दत्तौ अक्षयसायकौ ज्वलद्भिः पावकैरिव निशितैः
तीक्ष्णैर्बाणैः संपूर्णौ तूणी च सन्तीति शेषः । सार्धश्लोक एकान्वयी  ॥ 
३।१२।३२३३  ॥   

  

महारजतेति । महारजतेन सुवर्णनिर्मितमुष्टिविशेषेण युक्तः कोशो यस्य स
हेमविभूषितोपमश्चा ऽस्तीति शेषः । अर्धं पृथक् । धनुषः प्रभावमाह--अनेनेति
। संख्ये संग्रामे अनेन धनुषा महासुरान् हत्वा पुरा पूर्वं दिवौकसां
देवानां श्रियं विष्णुराजहार  ॥  ३।१२।३४  ॥   

  

तदिति । जयाय जयं लब्धुं वज्रं वज्रधर इन्द्र इव धनुरादीनि प्रतिगृह्णीष्व
 ॥  ३।१२।३५  ॥   

  

एवमिति । महातेजा अगस्त्यः समस्तं तद्वरायुधं रामाय दत्त्वा पुनरब्रवीत्  ॥ 
३।१२।३६  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे द्वादश
सर्गः  ॥  ३।१२  ॥   

  

  


