+++
title = "०२७ त्रिशिरो वधः"
title_english = "027 Elimination of Trishira"

+++


त्रितयावशेषानन्तरकालिकं वृत्तान्माह--खरमित्यादिभिः । वाहिनीपतिः सेनाधीशः
त्रिशिरा नाम राक्षसः रामाभिमुखं प्रयान्तं खरं दृष्ट्वा सन्निपत्य
तत्समीपं प्राप्य इदमब्रवीत्  ॥  ३।२७।१  ॥   

  

तद्वचनाकारमाह--मामिति । विक्रान्तमति विक्रमविशिष्टं मां नियोजय युद्धे
इति शेषः, त्वं साहसात् सहसाप्रवृत्तगमनात् त्वं निवर्तस्व रामं विनिपातितं
पश्य  ॥  ३।२७।२  ॥   

  

प्रतीति । ते तवाग्रे अहं सत्यं प्रतिजानामि आयुधं चालभे आयुधशपथं
करोमीत्यर्थः, सर्वरक्षसां वधार्हं संमिलितनिखिलराक्षसकर्तृकवधयोग्यं रामं
यथा यथावद्वधिष्यामि  ॥  ३।२७।३  ॥   

  

जयपराजययोः परमात्मायत्तत्वेन निश्चयाभावादाह--अहमिति । अस्य रामस्य
मृत्युर्विनाशकः अहं वा एष रामो वा मम मृत्युः, एतेन पलायितो न भविष्यामीति
सूचितम् । अतः रणोत्साहं तात्कालिकयुद्धोत्कटेच्छां निवर्त्य मुहूर्तं
प्राश्निकः मध्यस्थो भव साक्षितया युद्धं पश्येत्यर्थः  ॥  ३।२७।४  ॥   

  

युद्धदर्शनानन्तरकालिकं तत्कर्तव्यमाह--प्रहृष्ट इति । संयुगाय संग्रामाय
प्रयास्यति  ॥  ३।२७।५  ॥   

  

खर इति । मृत्युलोभात् मृत्युनिवृत्तिविषयकोत्कटेच्छातः किं च मृत्युलोभात्
मृत्युविषयकाविवेकात् अस्य मृत्युर्न भविष्यतीति भ्रमादित्यर्थः, त्रिशिरसा
प्रसादितः प्रसन्नचित्तः खरः अभवदिति शेषः, अत एव गच्छ युध्य युद्धं कुरु
इत्यभिज्ञातः त्रिशिराः इति शेषः, राघवाभिमुखः सन् ययौ  ॥  ३।२७।६  ॥   

  

त्रिशिरा इति । भास्वता प्रकाशमानेन वाजियुक्तेन रथेनोपलक्षितस्त्रिशृङ्गः
पर्वत इव त्रिशिराः रामम् अभ्यद्रवत्  ॥  ३।२७।७  ॥   

  

शरेति । स त्रिशिराः महामेघ इव शरधारासमूहान् उत्सृजंस्त्यजन् सन्
जलार्द्रस्य दुन्दुभेः सदृशमेव नादं व्यसृजत् । इवशब्द एवार्थे  ॥  ३।२७।८
 ॥   

  

आगच्छन्तमिति । त्रिशिरसम् आगच्छन्तं प्रेक्ष्य धनुषा सह शितान् सायकान्
विधुन्वन् सन् राघवः प्रतिजग्राह  ॥  ३।२७।९  ॥   

  

स इति । तदा उभयोः समागमे सति अतिबलिनोः रामत्रिशिरसोः सिंहकुञ्जरयोरिव
तुमुलः संप्रहारः संबभूव  ॥  ३।२७।१०  ॥   

  

तत इति । ततः समागमनानन्तरं त्रिभिर्बाणैः त्रिशिरसा ललाटे ताडितः अमर्षी
ऋष्यपराधासहनशीलः अत एव कुपितः स्वीकृतकोपाभासो रामः संरब्धः
राक्षसकोपोत्पादकः सन् इदमब्रवीत् । संरब्ध इत्यत्र अन्तर्भावितणिजर्थः
कर्तरिनिष्ठा तु कर्माविवक्षया ऽकर्मकत्वात्  ॥  ३।२७।११  ॥   

  

तद्वचनाकारमाह--अहो इति । यस्य राक्षसस्य शरैः पुष्पैरिव ललाटे ऽहं
परिक्षतो हतो ऽस्मि तस्य विक्रमशूरस्य परपराभवविषयकशौर्यविशिष्टस्य
राक्षसस्य ईदृशं बलम् अहो आश्चर्यम् एतेन राक्षसानां
परमात्रपराभवशक्तिमत्वे तन्निहतबाणस्य पुष्पवत्त्वं न स्यादिति सूचितं तेन
तव पराक्रमो नास्तीति सूचितम्  ॥  ३।२७।१२  ॥   

  

ममेति । चापगुणात् ज्यातः च्युतान् ममापि शरान् प्रतिगृह्णीष्व एवमुक्त्वा
सुसंरब्धः समुत्पादितराक्षसकोपः कुद्धः स्वीकृतकोपाभासो रामः आशीविषोपमान्
चतुर्दश शरान् त्रिशिरसो वक्षसि निजघान । सार्धश्लोक एकान्वयी  ॥  ३।२७।१३
 ॥   

  

चतुर्भिरिति । संनतानि पर्वाणि येषां तैश्चतुर्भिः शरैः अस्य त्रिशिरसः
वाजिनः अतिवेगयुक्तान् चतुरस्तुरगांस्तेजस्वी रामः न्यपातयत अष्टाभिः
सायकैः रथोपस्थे सूतं न्यपातयत्  ॥  ३।२७।१४१५  ॥   

  

राम इति । समुच्छ्रितं ध्वजं बाणेन रामः चिच्छेद । अर्धं पृथक्--तत इति ।
ततो ऽनन्तरं हतरथात् तस्मात् उत्पतन्तं तं निशाचरं बाणैः हृदये रामः
चिच्छेद अत एव स त्रिशिराः जडः जडसदृशः अभवत्  ॥  ३।२७।१६  ॥   

  

सायकैरिति । अप्रमेयात्मा इयत्तारहितधैर्यादिः रामः शरैरुपलक्षितस्य तस्य
रक्षसः त्रीणि शिरांसि त्रिभिः सायकैः अपातयत्  ॥  ३।२७।१७  ॥   

  

सेति । रामबाणाभिपीडितः अत एव सधूमशोणितोद्गारी धूमसहितरुधिरोद्गरणशीलः
समरस्थः पूर्वपतितैः पतितशरकृतव्रणैरुपलक्षितो निशाचरः न्यपतत्  ॥  ३।२७।१८
 ॥   

  

हतेति । ततः त्रिशिरोवधानन्तरं हतशेषाः भग्नाः छिन्नाङ्गुलिप्रभृतयः
राक्षसाः व्याघ्रत्रस्ता मृगा इव खरसंश्रयाः सन्तः द्रवन्ति स्म अत एव न
तिष्ठन्ति स्म । अर्धचतुष्टयमेकान्वयि  ॥  ३।२७।१९  ॥   

  

तानिति । द्रवतस्तान् राक्षसान् दृष्ट्वा रुषितः प्राप्तरोषः खरः त्वरन्
सन् निवर्त्य राहुः चन्द्रमसमिव राममेवाभिदुद्राव  ॥  ३।२७।२०  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे सप्तविंशः
सर्गः  ॥  ३।२७  ॥   

  


