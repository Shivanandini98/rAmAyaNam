+++
title = "०१९ खराय अङ्गवैरूप्यकथनम्"
title_english = "019 Surpanakha s reporting to her brother Khara"

+++


शूर्पणखाशंसनप्रकारं वर्णयितुमाह--तामित्यादिभिः । तथा विरूपां
छिन्नकर्णनासिकामित्यर्थः, अत एव शोणितोक्षितां पतितां तां भगिनीं दृष्ट्वा
क्रोधसंतप्तः खरो राक्षसः पप्रच्छ  ॥  ३।१९।१  ॥   

  

तत्प्रश्नप्रकारमाह--उत्तिष्ठेति । संभ्रमं भयं प्रमोहं मूर्च्छां च जहि
त्यज उत्तिष्ठ, रूपा प्रशस्तरूपविशिष्टा त्वं केनैवं विरूपितेति
व्यक्तमाख्याहि  ॥  ३।१९।२  ॥   

  

स्वस्मिन् कृष्णसर्पत्वमारोप्याह--क इति । आशीविषं
दंष्ट्राविषसंयुक्तमनागसमनपराधिनमासीनमभिसमापन्नं संमुखे प्राप्तं
कृष्णसर्पमङ्गुल्यग्रेण लीलया कस्तुदति व्यथयति  ॥  ३।१९।३  ॥   

  

कर्णनासिकोच्छेदे कालपाशत्वं विषपानत्वं चारोप्याह--कालेति । यस्त्वां
समासाद्य उत्तमं विषं पीतवान् स कालपाशं कण्ठे समासज्य मोहात् न बुध्यते  ॥ 
३।१९।४  ॥   

  

बलेति । बलविक्रमसंपन्ना बलेन विक्रमेणाभिचलनसामर्थ्येन संपन्ना अत एव
कामगा यथेच्छं विहरणशीला अन्तकसमागता कालसमत्वं प्राप्ता त्वमिमामवस्थां
केन नीता  ॥  ३।१९।५  ॥   

  

देवेति । देवादीनां मध्ये यो महावीर्यस्त्वां विरूपां चकार स कः तं
बोधयेत्यर्थः  ॥  ३।१९।६  ॥   

  

नहीति । यो मम विप्रियं कुर्यात् तममरेषु सहस्राक्षं सहस्रनयनमिन्द्रं
परमैश्वर्यवन्तं पाकशासनमपि न पश्यामि अन्येषां का गणनेति तात्पर्यम्  ॥ 
३।१९।७  ॥   

  

अद्येति । जीवितान्तगैः जीवनान्तं प्रापयितृभिः मार्गणैर्बाणैः प्राणान्
आदास्ये अपराधिन इति शेषः । दृष्टान्तः सलिले जले आसक्तं मिलितं क्षीरं
निष्पिबन् सारसो हंस इव  ॥  ३।१९।८  ॥   

  

निहतस्येति । सङ्ख्ये सङ्ग्रामे मया निहतस्य अत एव शरसंकृत्तमर्मणः कस्य
सफेनं रुधिरं मेदिनी पृथ्वी पातुमिच्छति  ॥  ३।१९।९  ॥   

  

कस्येति । मया रणे निहतस्य कस्य कायात् मांसमुत्कृत्य निष्कुष्य प्रहृष्टाः
संगताः संमिलिताः पत्ररथाः पक्षिणो भक्षयिष्यन्ति  ॥  ३।१९।१०  ॥   

  

मदपराधिनो ध्रुवं विध्वंसो भवितेति बोधयन्नाह--तमिति । मया अपकृष्टं
हिंसितत्वेन विवक्षितं कृपणं तमपराधिनं महाहवे महासंग्रामे देवादयस्रातुं न
शक्ताः  ॥  ३।१९।११  ॥   

  

तत्क्षणकर्तव्यमाह--उपलभ्येति । शनैः संज्ञां बोधमुपलभ्य येन दुर्विनीतेन
विक्रम्य विक्रमं कृत्वा त्वं निर्जितासि तं मे मह्यं शंसितुमर्हसि  ॥ 
३।१९।१२  ॥   

  

इतीति । विशेषतः क्रुद्धस्य भ्रातुरिति वचः श्रुत्वा शूर्पणखा सबाष्पं
साश्रु वाक्यमब्रवीत्  ॥  ३।१९।१३  ॥   

  

तद्वचनाकारमाह--तरुणाविति । तरुणत्वादिविशिष्टौ दशरथस्य पुत्रौ रामलक्ष्मणौ
भ्रातरौ आस्तामेतौ देवौ वा दानवौ वेति तर्कयितुं नोत्सहे तर्केण निश्चेतुं
सामर्थ्यं नास्तीत्यर्थः, तेन तयोः प्राकृतविलक्षणत्वं सूचितम् ।
श्लोकत्रयमेकान्वयि  ॥  ३।१९।१४१६  ॥   

  

तरुणीति । तरुणी तारुण्यविशिष्टा अत एव रूपसंपन्ना सुमध्यमा नारी
तत्राश्रमे तयोर्भ्रात्रोर्मध्ये मया दृष्टा  ॥  ३।१९।१७  ॥   

  

ताभ्यामिति । उभाभ्यां ताभ्यां भ्रातृभ्यां संभूय एकत्र स्थित्वा तां
प्रमदामधिकृत्य अबला अनाथा रक्षकरहिता असती पुंश्चली यथा तथाहमिमामवस्थां
नीतास्मि  ॥  ३।१९।१८  ॥   

  

तस्या इति । अनृजुवृत्ताबाः दुर्ज्ञेयवृत्तान्ताया रणमूर्धनि हतायास्तस्या
हतयोः तयोश्च सफेनं रुधिरं पातुमहमिच्छामि । हतयोरित्यस्य
लिङ्गवचनविपरिणामेनान्यत्राप्यन्वयः  ॥  ३।१९।१९  ॥   

  

अभिलाषातिशयात्पुनस्तदेव भङ्ग्यन्तरेणाह--एष इति । आहवे रुधिरं पिबेयं एषः
प्रथमो मुख्यो मे कामो ऽभिलाषस्त्वया कृतो भवेत् कुर्वित्यर्थः  ॥  ३।१९।२०
 ॥   

  

इतीति । इति अनेन प्रकारेण तस्यां ब्रुवाणायां सत्यामन्तकोपमान् कालसदृशान्
महाबलान् चतुर्दश राक्षसान् क्रुद्धः खरो व्यादिदेश आज्ञापयामास  ॥  ३।१९।२१
 ॥   

  

तत्प्रकारमाह--मानुषाविति । घोरं दण्डकारण्यं शस्त्रसंपन्नौ मानुषौ प्रमदया
सह प्रविष्टौ  ॥  ३।१९।२२  ॥   

  

ताविति । तौ मानुषौ हत्वा दुर्वृत्तां तां प्रमदामुपावर्तितुं हन्तुमर्हथ ।
तत्प्रयोजनमाह--इयं मम भगिनी तेषां रुधिरं पास्यति  ॥  ३।१९।२३  ॥   

  

मनोरथ इति । हे राक्षसाः मम भगिन्या अयमिष्टो मनोरथः शीघ्रं संपाद्यताम्  ॥ 
३।१९।२४  ॥   

  

युष्माभिरिति । उभौ तौ भ्रातरौ रणे निहतौ दृष्ट्वा प्रहृष्टा संतुष्टा
मुदिता आनन्दं प्राप्ता इयं मम भगिनी रुधिरं पास्यति  ॥  ३।१९।२५  ॥   

  

इतीति । इति अनेन प्रकारेण प्रतिसमादिष्टाः ते चतुर्दश राक्षसाः तया
तद्भगिन्या सार्धं वातेरिताः पवनप्रवाहिता घना इव जग्मुः  ॥  ३।१९।२६  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे एकोनविंशः
सर्गः  ॥  ३।१९  ॥   

  


