+++
title = "०५१ जटायु-रावणयुद्धम्"
title_english = "051 The combat of Jataayu and Ravana"

+++


जटायुवचनश्रवणानन्तरकालिकं रावणवृत्तान्तमाह--इतीत्यादिभिः । इति अनेन
प्रकोरण उक्तो जटायुना कथितः अत एव क्रोधताम्राक्षः राक्षसेन्द्रो रावणः
पतगेन्द्रं जटायुषमभिदुद्राव  ॥  ३।५१।१  ॥   

  

स इति । तयोः जटायुरावणयोः तस्मिन् महामृधे तुमुलः संप्रहारो बभूव । तत्र  

दृष्टान्तः--गगने वातोद्धतयोः वातप्रचलितयोः मेघयोर्यथा  ॥  ३।५१।२  ॥   

  

तदिति । सपक्षयोः पक्षसहितयोः माल्यवतोः पुष्पसहितयोः महापर्वतयोरिव
गृध्रराक्षसयोः अद्भुतं तत् युद्धं बभूव  ॥  ३।५१।३  ॥   

  

तत इति । ततः द्वन्द्वयुद्धप्रवृत्त्यनन्तरं नालीकादिभिः बाणविशेषैः महाबलं
गृध्रराजमभ्यवर्षत् रावण इति शेषः  ॥  ३।५१।४  ॥   

  

स इति । पत्ररथेश्वरः पक्ष्यधीशः गृध्रः स जटायुः तानि रावणास्त्राणि
रावणप्रक्षिप्तानि शरजालानि प्रतिजग्राह  ॥  ३।५१।५  ॥   

  

तस्येति । तस्य रावणस्य गात्रे तीक्ष्णनखाभ्यां तीक्ष्णनखैर्विशिष्टाभ्यां
चरणाभ्यां महाबलो जटायुः बहुधा अनेकप्रकारं व्रणान् चकार  ॥  ३।५१।६  ॥   

  

अथेति । अथ व्रणकरणानन्तरं दशग्रीवो रावणः शत्रोर्निधनकाङ्क्षया
शत्रुविध्वंसविषयकेच्छया मृत्युदण्डनिभान् यमदण्डसदृशान् दश मार्गणान्
बाणान् जग्राह  ॥  ३।५१।७  ॥   

  

स इति । महावीर्यः स रावणः पूर्णमुक्तैः पूर्णेन आकर्णमाकृष्टेन मुक्तैः
त्यक्तैः अजिह्मगैः ऋजुगमनशीलैर्निशितैः शाणसंस्कृतैः अत एव तीक्ष्णैः
घोरैः असह्यैः शिलीमुखैर्बाणैः गृध्रं बिभेद  ॥  ३।५१।८  ॥   

  

स इति । स जटायुः बाष्पलोचनां जानकीं पश्यन्सन् बाणानचिन्तयित्वा अविगणय्य
राक्षसं रावणं समभिद्रवत्  ॥  ३।५१।९  ॥   

  

तत इति । मुक्तामणिविभूषितं सशरं शरसहितं चापं पतगोत्तमो जटायुः चरणाभ्यां
बभञ्ज  ॥  ३।५१।१०  ॥   

  

तत इति । क्रोधमूर्छितरावणः अन्यद्धनुः आदाय शतशः सहस्रशश्च शरवर्षाणि
ववर्ष  ॥  ३।५१।११  ॥   

  

शरैरिति । तस्य रावणस्य शरैरावारितः प्रावृतः पतगेश्वरो जटायुः कुलायं
स्ववासस्थानमभिसंप्राप्तो यः पक्षिवद्बभौ  ॥  ३।५१।१२  ॥   

  

स इति । जटायुः तानि रावणप्रक्षिप्तानि शरजालानि पक्षाभ्यां विधूय
बहिष्कृत्य चरणाभ्याम् अस्य रावणस्य महद्धनुर्बभञ्ज  ॥  ३।५१।१३  ॥   

  

तदिति । पतगेश्वरः जटायुः शरावरं कवचं पक्षाभ्यां व्यधुनोत् बभञ्जेत्यर्थः
 ॥  ३।५१।१४  ॥   

  

काञ्चनेति । काञ्चनोरच्छदान् स्वर्णमयकवचविशिष्टान् दिव्यान् आकाशगामिनः
जवसंपन्नान् अतिवेगवतः अस्य रावणस्य तान् रथसंनद्धान् खरान् बली जटायुः
जघान ऽउरच्छदः कङ्कटको जगरः कवचो ऽस्त्रियाम्ऽ इत्यमरः  ॥  ३।५१।१५  ॥   

  

अथेति । त्रिवेणुसंपन्नं युगन्धरसंयुक्तं पावकार्चिषं
पावकतेजःसदृशतेजोविशिष्टं मणिभिः हेमभिश्च विचित्राण्यङ्गानि यस्य तं
महारथं बभञ्ज  ॥  ३।५१।१६  ॥   

  

पूर्णेति । पूर्णचन्द्रप्रतीकाशं पूर्णचन्द्रसदृशं व्यजनैः सह ग्राहिभी
राक्षसैश्च सह छत्रं पातयामास  ॥  ३।५१।१७  ॥   

  

सारथेरिति । पक्षिराजो जटायुः अस्य रावणस्य सारथेर्महच्छिरः तुण्डेन
व्यपाहरत् अच्छिनत्  ॥  ३।५१।१८  ॥   

  

स इति । भग्नं धनुर्यस्य स विरथो रथरहितः स रावणः वैदेहीमादाय भुवि पपात  ॥ 
३।५१।१९  ॥   

  

दृष्ट्वेति । भग्नवाहनं रावणं भूमौ निपतितं दृष्ट्वा भूतानि जन्तवः साधु
साधु इति गृध्रराजं जटायुषम् अपूजयन् मनसा प्राशंसन्  ॥  ३।५१।२०  ॥   

  

परीति । जरया हेतुभूतया परिश्रान्तं पक्षियूथपं दृष्ट्वा हृष्टो रावणः
मैथिलीं गृह्य गृहीत्वा उत्पपात  ॥  ३।५१।२१  ॥   

  

तमिति । जनकात्मजामङ्के गमनस्थले निधाय गच्छन्तम् अत एव प्रहृष्टं तं रावणं
गृध्रराजः समुत्पत्य उड्डीय समभिद्रुत्य तत्संमुखं प्राप्य समावार्य
परिवृत्य जटायुरिदमब्रवीत् । श्लोकद्वयमेकान्वयि  ॥  ३।५१।२२२३  ॥   

  

तद्वचनाकारमाह--वज्रेति । वज्रसंस्पर्शतुल्यस्पर्शविशिष्टो बाणो यस्य तस्य
रामस्य एनां भार्यां रक्षसां वधाय हरसि  ॥  ३।५१।२४  ॥   

  

सेति । मित्रादिसहितस्त्वं पिपासित उदकमिव एतदपहरणं विषपानं यथा भवति तथा
पिबसि  ॥  ३।५१।२५  ॥   

  

तदेव भङ्ग्यन्तरेणाह--अनुबन्धमिति । कर्मणां स्वकृतविषपानादीनामनुबन्धं
फलमजानन्तो ऽपि जना यथा शीघ्रमेव विनश्यन्ति तथा त्वं विनशिष्यसि
विनङ्क्ष्यसि  ॥  ३।५१।२६  ॥   

  

बद्ध इति । कालपाशेन बद्धस्त्वं क्व गतः सन् तस्य तस्मात्कालपाशात्
मोक्ष्यसे न क्वापीत्यर्थः । तत्र दृष्टान्तः सामिषं मांससहितं बडिशं
मस्त्यभेदनं जलजो मस्त्यो यथा  ॥  ३।५१।२७  ॥   

  

नहीति । हे रावण दुराधर्षौ धर्षयितुमशक्यौ काकुत्स्थौ रामलक्ष्मणौ
अस्याश्रमस्य तव धर्षणं त्वत्कर्तृकपराभवं न क्षमिष्येते  ॥  ३।५१।२८  ॥   

  

यथेति । भीरुणा त्वया लोकगर्हितं कर्म यथा येन प्रकारेण कृतं तथा तेन
प्रकारेण मार्गः कर्म तस्कराचरितः चौरैः सेवितः अत एव एष मार्गः
वीरनिषेवितो नैव भवति  ॥  ३।५१।२९  ॥   

  

युध्यस्वेति । यदि शूरो ऽसि तर्हि युध्यस्व मया हतो भ्राता खर इव भूमौ
शयिष्यसे  ॥  ३।५१।३०  ॥   

  

परेतेति । परेतकाले स्वविनाशसमये पुरुषो जनः यदधर्म्यं कर्म आत्मनो विनाशाय
प्रतिपद्यते तत्कर्म त्वं प्रतिपन्नः प्राप्तो ऽसि  ॥  ३।५१।३१  ॥   

  

ननु समर्थानामस्माकं पापकर्मफलं नैव भविष्यतीत्यत आह--पापेति । पाप हे
पापिन् यस्य कर्मणः यो ऽनुबन्धः शास्त्रदृष्टफलं तत् तमनुबन्धं लोकाधिपतिः
सर्वलोकपालकः विष्णुर्वा स्वयंभूर्ब्रह्मा वा भगवान् महेशो वा कः पुमान्
अन्यथा कुर्वीत न को ऽपीत्यर्थः । एतेनेदं पापकर्म त्वया नैव कार्यमिति
सूचितम्  ॥  ३।५१।३२  ॥   

  

एवमिति । एवं वाक्यमुक्त्वा तस्य प्रसिद्धस्य दशग्रीवस्य पृष्ठे वीर्यवान्
जटायुः भृशं निपपात  ॥  ३।५१।३३  ॥   

  

तमिति । दुष्टवारणमधिरूढः गजारोहो हस्तिपको यथा येन प्रकारेण स्यात्
विदृणीयात् तथा तं रावणं गृहीत्वा समन्ततो नखैर्विददार  ॥  ३।५१।३४  ॥   

  

विददारेति । नखपक्षमुखायुधो जटायुः अस्य रावणस्य पृष्ठे पश्चाद्भागे तुण्डं
समर्पयन् संस्थापयन् दशन् सन्नित्यर्थः केशान् उत्पाटयामास  ॥  ३।५१।३५  ॥   

  

स इति । गृध्रराजेन मुहुर्मुहुः क्लिश्यमानः अत एव अमर्षस्फुरितोष्ठः
अमर्षेण अक्षमया स्फुरितौ प्रकम्पौ ओष्ठौ यस्य स सन् राक्षसो रावणः
प्राकम्पत  ॥  ३।५१।३६  ॥   

  

समिति । आर्तः पीडितः अत एव क्रोधकूर्च्छितो वामेन कौटिल्यविशिष्टेन अङ्केन
गत्योपलक्षितो रावणः वैदेहीं परिष्वज्य पलायनभिया गृहीत्वा तलेन
जटायुमभिजघान  ॥  ३।५१।३७  ॥   

  

जटायुरिति । खगाधिपो जटायुः तमभिवातमतिक्रम्य अस्य रावणस्य दश वामबाहुन्
व्यपाहरत्  ॥  ३।५१।३८  ॥   

  

संछिन्नेति । सद्यः संछिन्नबाहोः बाहवः सहसा अभवन् तत्र दृष्टान्तः
विषज्वालावलीयुक्ताः पन्नगाः वल्मीकादिव  ॥  ३।५१।३९  ॥   

  

तत इति । दशग्रीवः क्रोधात् सीतां समुत्सृज्य मुष्टिभ्यां चरणाभ्यां च
गृध्रराजमपोथयत्  ॥  ३।५१।४०  ॥   

  

तत इति । अतुलवीर्ययोः राक्षसानां मुख्यस्य पक्षिणां प्रवरस्य च मुहूर्तं
संग्रामो बभूव  ॥  ३।५१।४१  ॥   

  

तस्येति । रामस्यार्थे व्यायच्छमानस्य पराक्रमं कुर्वतः तस्य जटायोः
पक्षादीन् स रावणः खड्गमुद्धृत्य अच्छिनत्  ॥  ३।५१।४२  ॥   

  

स इति । रौद्रकर्मणा रक्षसा रावणेन छिन्नपक्षः अत एव अल्पजीवितः महागृध्रः
धरण्यां निपपात  ॥  ३।५१।४३  ॥   

  

तमिति । क्षतजार्द्रं रुधिरक्लिन्नं जटायुषं भूमौ पातितं दृष्टवा दुःखिता
वैदेही स्वबन्धुमिव अभ्यधावत्  ॥  ३।५१।४४  ॥   

  

तमिति । नीलजीमूतनिकाशकल्पं नीलमेघसदृशत्वेन कल्पनावन्तं पाण्डुरोरस्कं
जटायुषं शान्तम् अग्निदावं दावाग्निमिव लङ्काधिपतिः पृथिव्यां ददर्श  ॥ 
३।५१।४५  ॥   

  

तत इति । रावणवेगमर्दितं महीतले निपातितं पत्ररथं पत्रं पक्ष एव रथो यस्य
तं जटायुषं सीता संगृह्य संस्पृश्य रुरोद  ॥  ३।५१।४६  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे एकपञ्चाशः
सर्गः  ॥  ३।५१  ॥   

  


