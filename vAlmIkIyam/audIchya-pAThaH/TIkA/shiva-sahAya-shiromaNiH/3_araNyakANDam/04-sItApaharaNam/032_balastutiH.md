+++
title = "०३२ बलस्तुतिः"
title_english = "032 Ravana s pomp and pride"

+++


मारीचोपदिष्टरावणकर्तृकस्वगृहगमनानन्तरकालिकं वृत्तान्तमाह--तत इत्यादिभिः
। जलदोपमा शूर्पणखा एकेन रामेण रक्षसां चतुर्दशसहस्राणि हतानि दृष्ट्वा
दूषणादिकं च हतं दृष्ट्वा ततस्तस्माद्धेतोः महानादं यथा भवति तथा ननाद
शोकसूचकशब्दं चकार । श्लोकद्वयमेकान्वयि  ॥  ३।३२।१२  ॥   

  

सेति । सा शूर्पणखा अन्यैः सुदुष्करं रामस्य कृतं कर्म दृष्ट्वा
रावणपालितां लङ्कां परमोद्विग्ना सती जगाम  ॥  ३।३२।३  ॥   

  

सेति । सा शूर्पणखा मरुद्भिर्देवैर्वासवमिन्द्रमिव सचिवैः उपोपविष्टं
दीप्ततेजसं रावणं विमानाग्रे ददर्श  ॥  ३।३२।४  ॥   

  

रावणं वर्णयन्नाह--आसीनमित्यादिभिः । काञ्चने स्वर्णनिर्मिते सूर्यसंकाशे
परमासने आसीनं रुक्मवेदिगतं हिरण्येष्टकाचितां वेदिप्राप्तां प्राज्यं
बह्वाज्यहोमवन्तमत एव पावकमिव ज्वलन्तम्  ॥  ३।३२।५  ॥   

  

देवादीनां समरे अजेयं व्यात्ताननं प्रसारितवदनमन्तकमिव घोरं भयङ्करम्  ॥ 
३।३२।६  ॥   

  

देवासुरविमर्देषु देवरक्षःसङ्ग्रामेषु वज्राशनिकृतव्रणं
मणिविशेषसंलग्नाशनिकृतव्रणविशिष्टम् ऐरावतविषाणाग्रैः ऐरावतदन्ताग्रभागैः
उत्कृष्टेन भेदनेन यः किणः दन्ताकारव्रणः तद्युक्तं वक्षो यस्य तम्  ॥ 
३।३२।७  ॥   

  

विंशद्भुजं विंशतिसंख्याकभुजविशिष्टं दशग्रीवं दशसंख्याकग्रीवाविशिष्टं
दर्शनीयाः परिच्छदाः छत्रचामरादयो यस्य तम्  ॥  ३।३२।८  ॥   

  

नद्धम् आभरणतया शरीरे संलग्नं यत् वैदूर्यमणिविशेषः तत्संकाशं
तद्वर्णसदृशवर्णविशिष्टं महास्यं बृहदाननविशिष्टम् । ऽस्निग्धवैदूर्य--ऽ
इति पाठो बहुलमिति भट्टाः  ॥  ३।३२।९  ॥   

  

देवसंयुगे महायुद्धेषु विष्णुमात्रसङ्ग्रामेषु च शतशो विष्णुचक्रनिपातैः
अन्यैश्चक्रभिन्नैः शस्त्रप्रहारैश्च ताडितम्  ॥  ३।३२।१०  ॥   

  

समस्तैः देवप्रहरणैः देवानामायुधैः आहताङ्गम् आहतानि ताडितानिन अङ्गानि
यस्य तम्, अक्षोभ्याणां क्षोभयितुमशक्यानां समुद्राणां क्षोभणं
क्षिप्रकारिणं झटिति सर्वकार्यप्रवर्तकम्  ॥  ३।३२।११  ॥   

  

धर्माणामुच्छेत्तारं निवर्तकमत एव परदाराभिमर्शनम्  ॥  ३।३२।१२  ॥   

  

सर्वदिव्यास्त्रयोक्तारं सर्वदिव्यास्त्राणां तत्प्रयोगाणां योक्तारं
कर्तारम्, यः भोगवतीं नागस्वामिकां पुरीं गत्वा वासुकिं पराजित्य तक्षकस्य
तक्षकं च पराजित्य तक्षकस्य प्रियां भार्यां जहार । तक्षकस्येत्युभयान्वयि
 ॥  ३।३२।१३  ॥   

  

कैलासं गत्वा नरवाहनं कुबेरं विजित्य कामगं तस्य पुष्पकं नाम विमानं यो
जहार  ॥  ३।३२।१४  ॥   

  

चैत्ररथं तत्संज्ञकं वनं कुबेरकाननं नलिनीं तदन्तर्वर्तिसरसीं च नन्दनं
तत्संज्ञकं वनमिन्द्रकाननं च देवोद्यानानि च यो निनाशयति  ॥  ३।३२।१५  ॥   

  

चन्द्रेति । शैलशिखरोपमो यःउत्तिष्ठन्तौ चन्द्रसूर्यौ बाहुभ्यां निवारयति
 ॥  ३।३२।१६  ॥   

  

दशवर्षसहस्राणि तपस्तप्त्वा स्वयम्भुवे ब्रह्मणे शिरांसि य उपजहार बलित्वेन
प्रापयामास  ॥  ३।३२।१७  ॥   

  

मानुषात् नित्यनराकृतिपरमात्मनः ऋते विना मृत्युतो मरणात् यस्याभयमत एव
देवादिभिश्चाभयम्  ॥  ३।३२।१८  ॥   

  

हविर्धानेषु सोमसवनकर्मविशिष्टेषु अध्वरेषु यागेषु द्विजातिभिः कर्तृभिः
मन्त्रैरभिष्टुतं सोमं चन्द्रमसं यो महाबलः उपहन्ति तम्  ॥  ३।३२।१९  ॥   

  

प्राप्तयज्ञहरम् आसन्नसमाप्तिकालिकयागविध्वंसकमत एव क्रूरकारिणम् अत एव
कर्कशम् अतिरूक्षम् अत एव निरनुक्रोशं दयारहितम् अत एव जनानामहिते रतम् अत
एव सर्वलोकभयावहं क्रूरं भ्रातरं रावणं राक्षसी सा शूर्पणखा ददर्श? ।
सार्धसप्तदशश्लोक एकान्वयी  ॥  ३।३२।२०२१  ॥   

  

तमिति । काले प्रलयसमये उद्यतं प्राप्तं प्रसिद्धं कालं महामृत्युमिव आसने
सूपविष्टं राक्षसेन्द्रं मन्त्रिभिः परिवारितं तं रावणम् उपगम्याब्रवीत् ।
सार्धश्लोकद्वयमेकान्वयि  ॥  ३।३२।२२२४  ॥   

  

तदेव भङ्ग्यन्तरेणाह--तमिति । दीप्ते प्रकाशिते विशाले लोचने यस्य तं रावणं
भयलोभमोहिता भयेन राक्षसविनाशजनितभीत्या लोभेन
अतिसुन्दररामविषयकप्राप्त्युत्कटेच्छया च मोहिता कर्तव्यविषयकाविवेकं
प्राप्ता अभीतचारिणी अभीताचरणशीला महात्मना विरूपिता शूर्पणखा
प्रदर्शयित्वा रामकृतं स्ववैरूप्यं प्रदर्श्य सुदारुणं वाक्यमब्रवीत्  ॥ 
३।३२।२५  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
द्वात्रिंशः सर्गः  ॥  ३।३२  ॥   

  


