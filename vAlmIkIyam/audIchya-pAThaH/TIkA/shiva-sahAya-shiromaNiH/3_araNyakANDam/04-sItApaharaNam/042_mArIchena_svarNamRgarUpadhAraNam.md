+++
title = "०४२ मारीचेन स्वर्णमृगरूपधारणम्"
title_english = "042 Maareecha turns into Golden Deer"

+++


मारीचपरुषोक्त्यनन्तरकालिकं मारीचवृत्तान्तमाह--एवमित्यादिभिः । एवं
परुषमुक्त्वा रात्रिंचरप्रभोः रावणस्य ततस्तस्मादुक्तात् भयात्
भयवचनाद्धेतोः दीनः मारीचः आवां गच्छाव त्वया सह गमिष्यामीत्यर्थः, इति
रावणमब्रवीत्  ॥  ३।४२।१  ॥   

  

मारीचस्यैव वचनान्तराण्याह--दृष्ट इत्यादिभिः । मद्वधोद्यतशस्त्रेण मद्वधाय
उद्यतं शस्त्रं यस्य तेन शरचापासिधारिणा रामेण च यदि पुनरहं दृष्टस्तदैव मे
जीवितं चकारान्तरेण तवापि जीवितं निहतम् । एकश्चस्त्वर्थे  ॥  ३।४२।२  ॥   

  

न हीति । यतः रामं पराक्रम्य जीवन् सन् कश्चिज्जनः न प्रतिवर्तते अतः
असावहमित्यर्थः, यमदण्डहतस्य त्वद्दुराचरणानुमितरामबाणनिहतस्येत्यर्थः, ते
प्रतिरूपः सदृशः वर्तते एतेन सर्वरक्षसां वधो ऽवश्यं भवितेति सूचितं यदि तु
असावित्यनेन राक्षससमुदायो गृह्येत तदा नेदं सूचनम्  ॥  ३।४२।३  ॥   

  

किमिति । त्वयि एवं दुरात्मनि सति मया किं कर्तुं शक्यं न किमपीत्यर्थः,
अतः एषः प्राप्तत्वदाज्ञो ऽहं गच्छामि ते स्वस्त्यस्तु  ॥  ३।४२।४  ॥   

  

प्रहृष्ट इति । राक्षसः स रावणः तेन मारीचोक्तेन वचनेन प्रहृष्टो ऽभवत् अत
एव सुसंश्लिष्टं गाढं परिष्वज्य इदमब्रवीत्  ॥  ३।४२।५  ॥   

  

तद्वचनाकारमाह--एतदिति । मच्छन्दवशवर्तिनः मदभिप्रायानुकूलवर्तनशीलस्य ते
एतत् वचः शौण्डीर्ययुक्तं त्वद्वीर्ययोग्यम् अत एव इदानीम् एतद्वचनकथनकाले
त्वं मारीचो ऽसि पूर्वं तु अन्यः साधारणो निशाचरः एतेन पूर्वं त्वं
प्रकृतेश्च्युतः इदानीं च तां प्राप्तो ऽसीति सूचितम्  ॥  ३।४२।६  ॥   

  

आरुह्यतामिति । पिशाचवदनैः खरैः युक्तः खगः आकाशगामी रत्नविभूषितो ऽयं रथः
मया सह आरुह्यताम्  ॥  ३।४२।७  ॥   

  

तत्प्रयोजनमाह--प्रलोभयित्वेति । यथेष्टं वैदेहीं प्रलोभयित्वा प्रलोभ्य
गन्तुमर्हसि एतेन त्वदाहरणार्थं सीतया प्रेषितौ रामलक्ष्मणौ त्वामनुगमिष्यत
इति सूचितम् अत एव शून्ये रामलक्ष्मणरहितसमये सीताम् आनयिष्यामि आनेष्यामि
 ॥  ३।४२।८  ॥   

  

तत इति । ततः रावणोक्तिश्रवणानन्तरं ताटकासुतो मारीचः तथेति रावणमुवाच ।
ततः तथेत्युक्त्यनन्तरं रावणमारीचौ विमानमिव रथमारुह्य तस्मादाश्रममण्डलात्
शीघ्रं ययतुः । सार्धश्लोक एकान्वयी  ॥  ३।४२।९  ॥   

  

तथेति । तत्र तस्मिन् समये तथा रथारूढावेव पत्तनादीनि पश्यन्तौ मारीचरावणौ
दण्डकारण्यं समेत्य तस्थतुरिति शेषः, ततो ऽनन्तरं सहमारीचो रावणः
राघवस्याश्रमं ददर्श । अर्धचतुष्टयमेकान्वयि  ॥  ३।४२।१०११  ॥   

  

अवतीर्येति । काञ्चनभूषणात् ततस्तस्मात् रथादवतीर्य मारीचं हस्ते गृहीत्वा
रावणो ऽब्रवीत्  ॥  ३।४२।१२  ॥   

  

तद्वचनाकारमाह--एतदिति । कदलीवृतं कदलीभिः शोभितं यत् दृश्यते
तदेतद्रामाश्रमपदम् अतः यदर्थं वयमागताः तत् शीघ्रं क्रियताम्  ॥  ३।४२।१३
 ॥   

  

रावणस्येति । स मारीचः रावणस्य वचः श्रुत्वा मृगो भूत्वा महत् प्रशंसनीयम्
अद्भुतदर्शनं रूपं समास्थाय रामस्य आश्रमद्वारि विचचार । अर्धत्रयमेकान्ययि
। क्वचित् ऽसरावणऽ इति पाठस्तत्र स इत्यनेन पौनरुक्त्यवारणाय सरावणस्य
रावणत्वसहितस्य वच इत्यर्धो वाच्यः  ॥  ३।४२।१४१५  ॥   

  

तद्रूपमेव वर्णयन्नाह--मणीत्यादिभिः । मणिप्रवरश्रृङ्गाग्रः मणिप्रवरेण
इन्द्रनीलमणिना युक्तं शृङ्गाग्रं यस्य सः मणिप्रवरशब्दः केवलेन्द्रनीले
इति कविसमय इति कतकः । क्वचित् सिता शुक्ला क्वचित् असिता कृष्णा
मुखाकृतिर्यस्य सः रक्तपद्ममरुणकमलमुत्पलं नीलकमलं च तद्वत् मुखे
मुखोभयभागौ यस्य सः इन्द्रं शोभायमानं यत् नीलोत्पलं तत्सदृशं श्रवः श्रवणं
यस्य सः किं च इन्द्रनीलोत्पले इव श्रवसी यस्य सः तत्रेन्द्रनीलो मणिविशेषः
 ॥  ३।४२।१६  ॥   

  

किंचित् अभ्युन्नता ग्रीवा यस्य सः इन्द्रनीलनिभः अधरो यस्य सः मधूकनिभौ
मधूकपुष्पसदृशौ पार्श्वौ यस्य सः कञ्जकिञ्जल्कसन्निभः कमलकिञ्जल्कसदृशवर्णः
 ॥  ३।४२।१७  ॥   

  

वैदूर्यसंकाशौ खुरौ यस्य सः तनू सूक्ष्मे जङ्घे यस्य सः सुसंहतः
श्लिष्टसंधिबन्धविशिष्टः इन्द्रायुधसवर्णेन इन्द्रायुधसदृशवर्णविशिष्टेन
पुच्छेन ऊर्ध्वं विराजितः शोभितः  ॥  ३।४२।१८  ॥   

  

मनोहरः हृदयापहारकः स्निग्धः स्नेहोत्पादकः वर्णो यस्य सः परमशोभनो मृगः
क्षणेन राक्षसो मारीचो जातः । श्लोकचतुष्टयमेकान्वयि  ॥  ३।४२।१९  ॥   

  

वनमिति । वैदेह्याः प्रलोभनार्थं नानाधातुविचित्रितं मनोहरं दर्शनीयं रूपं
कृत्वा रामस्य अश्रमपदं यस्मिन् तत् रम्यं वनं प्रज्वलयन् शष्पं हरिततृणं
विचरन् भक्षयन् सन् शाद्वलानि घासयुक्तस्थलानि समन्ततो गच्छते गच्छति ।
श्लोकद्वयमेकान्वयि  ॥  ३।४२।२०२१  ॥   

  

रौप्यैरिति । रौप्यैः राजतैः बिन्दुशतैश्चित्रं यथा भवति तथा प्रियनन्दनो
भूत्वा विटपीनां विटपिनां वृक्षाणां किसलयान् नवीनपत्राणि भक्षयन् विचचार
मारीच इति शेषः  ॥  ३।४२।२२  ॥   

  

कदलीति । ततो भक्षणपूर्वकविचरणानन्तरं कदलीगृहकं कदलीनां वनम् कर्णिकारान्
वृक्षविशेषांश्च गत्वा सीतायाः संदर्शनं यस्मिन् तत् स्थलम् इतस्ततः
समाश्रयन्सन् मन्दगतिः राजीवचित्रपृष्ठः महामृगो मारीचः रामाश्रमपदाभ्यासे
रामाश्रमसमीपे यथासुखं विचचार विरराज च । श्लोकद्वयमेकान्वयि  ॥  ३।४२।२३२४
 ॥   

  

पुनरिति । पुनर्गत्वा स्थलान्तरमिति शेषः, निवृत्तः सन् विचचार मुहूर्तं
पुनस्त्वरया गत्वा इतस्ततो द्रुतं भ्रान्त्वा पुनः प्रतिनिवर्तते  ॥ 
३।४२।२५  ॥   

  

विक्रीडन्निति । विक्रीडन् सन् पुनर्निषीदति पुनराश्रमद्वारमागम्य
मृगयूथानि गच्छति  ॥  ३।४२।२६  ॥   

  

मृगेति । मृगतां मृगत्वं गतः प्राप्तो ऽत एव मृगयूथैरनुगतो राक्षसः
सीतादर्शनमाकाङ्क्षन् सन् पुनरपि निवर्तते । एवो ऽप्यर्थे  ॥  ३।४२।२७  ॥   

  

परीति । विनिष्पतन् सीतासमीपमागच्छन् सन् चित्राणि मण्डलानि परिभ्रमति तं
मृगमन्ये वनेचरा मृगाः समुद्वीक्ष्य उपगम्य तत्समीपं प्राप्य समाघ्राय दश
दिशो विद्रवन्ति । सार्धश्लोक एकान्वयी  ॥  ३।४२।२८  ॥   

  

राक्षस इति । मृगवधे रतो ऽपि स राक्षसः भावस्य राक्षसस्वभावस्य
प्रच्छादनार्थं  

तानाघ्राणकर्तृ़न् वन्यान् मृगान् संस्पृशन्नपि न भक्षयति  ॥  ३।४२।२९  ॥   

  

तस्मिन्निति । कुसुमापचये पुष्पग्रहणे व्यग्राशुभलोचना वैदेही तस्मिन् काले
एव पादपान् अत्यवर्तत  ॥  ३।४२।३०  ॥   

  

पुष्पग्रहणप्रकारमाह--कर्णिकारानिति । रुचिरानना सीता कुसुमानि अपचिन्वती
सती कर्णिकारादीन् चचार  ॥  ३।४२।३१  ॥   

  

अनर्हेति । वनवासस्य अनर्हा परमाङ्गना सा सीता मुक्तामणिविचित्राङ्गं
रत्नमयं मृगं ददर्श  ॥  ३।४२।३२  ॥   

  

तमिति । रुचिरदन्तोष्ठी सीता रूप्यधातुतनूरुहं रूप्यैः
रजतैर्धातुभिर्गैरिकादिभिश्च तुल्यास्तनूरुहा यस्य तं मृगं
विस्मयोत्फुल्लनयता सती सस्नेहं समुदैक्षत सम्यगपश्यत्  ॥  ३।४२।३३  ॥   

  

स इति । मायामयः स मृगः तां रामदयितां पश्यन् ततो दर्शनादेव हेतोः तद्वनं
दीपयन्निव तत्र विचचार  ॥  ३।४२।३४  ॥   

  

अदृष्टेति । अदृष्टपूर्वं दृष्टपूर्वभिन्नं तं मृगं दृष्ट्वा सीता परमं
विस्मयं जगाम्  ॥  ३।४२।३५  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
द्विचत्वारिंशः सर्गः  ॥  ३।४२  ॥   

  


