+++
title = "०३३ रावणनिर्भर्त्सनम्"
title_english = "033 Shurpanakha accuses Ravana"

+++


संदर्भशुद्धये पुनस्तदेवाह--तत इति । दीना शूर्पणखा अमात्यमध्ये परुषं
वाक्यमब्रवीत्  ॥  ३।३३।१  ॥   

  

तद्वचनाकारमाह--प्रमत्त इति । कामभोगेषु प्रमत्तः प्रसक्तः अत एव निरङ्कुशः
नीतिमर्यादारहितः अत एव स्वैरवृत्तः यथेष्टाचरणस्त्वं बोद्धव्यं ज्ञातव्यं
समुत्पन्नं घोरं भयं नावबुध्यसे  ॥  ३।३३।२  ॥   

  

सक्तमिति । ग्राम्येषु अनभिज्ञजनसंबन्धिषु भोगेषु स्त्र्यादिप्रसङ्गेषु
सक्तम् अत एव कामवृत्तं यथेष्टाचरणं लुब्धं महीपतिं श्मशानाग्निमिव प्रजाः
न बहुमन्यन्ते  ॥  ३।३३।३  ॥   

  

स्वयमिति । काले साधनसमये यः पार्थिवः कार्याणि स्वयं न अनुतिष्ठति साधयति
स पार्थिवः राज्येन तैः कार्यैश्च सह विनश्यति नाशं प्राप्नोति  ॥  ३।३३।४
 ॥   

  

अयुक्तेति । अयुक्तचारं न युक्ताः कार्येषु नियोजिताः चाराः येन तम् अत एव
दुर्दर्शं दूरवृत्तदर्शनानर्हम् अस्वाधीनं भोगवशमित्यर्थः, नराधिपं नराः
नदीपङ्कं द्विपा इव दूरात् वर्जयन्ति  ॥  ३।३३।५  ॥   

  

ये इति । ये नराधिपाः अस्वाधीनं स्वानवधानतया स्वाधीनरहितं विषयं देशं न
रक्षन्ति ते सागरे निमग्ना इति शेषः, गिरय इव वृद्ध्या स्वसंपत्त्याधिक्येन
न प्रकाशन्ते  ॥  ३।३३।६  ॥   

  

आत्मेति । आत्मवद्भिः प्रशस्तयत्नविशिष्टैः देवादिभिः सह विगृह्य विग्रहं
कृत्वा अयुक्तचारः चपलस्त्वं राजा कथं भविष्यसि  ॥  ३।३३।७  ॥   

  

त्वमिति । हे राक्षस यतस्त्वं हीनबुद्धिः अत एव बालस्वभावः अत एव ज्ञातव्यं
न जानीषे अतः राजा कथं भविष्यसि  ॥  ३।३३।८  ॥   

  

येषामिति । येषां नरेन्द्राणां चारादयः अस्वाधीनाः ते प्राकृतैर्जनैः
साधारणप्रजाभिः समास्तुल्याः  ॥  ३।३३।९  ॥   

  

यस्मादिति । नराधिपाः चारेण दूरस्थानर्थान् यस्माद्धेतोः पश्यन्ति तस्मात्
राजानो दीर्घचक्षुषः उच्यन्ते  ॥  ३।३३।१०  ॥   

  

चारायुक्तत्वे हेतुं वदन्ती आह--अयुक्तेति । प्राकृतैः प्रकृतिः स्वभाव एव
येषां तैः शास्त्रसंस्काररहितैरित्यर्थः, सचिवैर्युतं त्वां मन्ये अत एव
अयुक्तचारं मन्ये अत एव निहतं स्वजनं जनस्थानं च त्वं नावबुध्यसे  ॥ 
३।३३।११  ॥   

  

चतुर्दशेति । रक्षसां चतुर्दश सहस्राणि एकेन रामेण हतानि  ॥  ३।३३।१२  ॥   

  

ननु किमर्थं राक्षसा निहता इत्यत आह--ऋषीणामिति । ऋषीणामभयं भयाभावः दत्तं
प्रतिज्ञातमत एव दण्डकाः कृतक्षेमा आसन्निति शेषः, अत एव रामेण जनस्थानं
धर्षितं विध्वंसितम्  ॥  ३।३३।१३  ॥   

  

त्वमिति । हे रावण प्रमत्तः अत एव लुब्धः अविवेकं प्राप्तं पराधीनः
विषयभोगतन्त्रस्त्वं स्वे विषये देशे समुत्पन्नं यद्भयं तन्नावबुध्यसे  ॥ 
३।३३।१४  ॥   

  

तीक्ष्णमिति । तीक्ष्णत्वादिघर्मविशिष्टं पार्थिवं राजानं व्यसने दुःखे ऽपि
सर्वभूतानि नाभिधावन्ति तद्रक्षणोद्योगं न कुर्वन्तीत्यर्थः  ॥  ३।३३।१५
 ॥   

  

अतीति । अतिमानिनं बहुगर्ववन्तमत एव अग्राह्यं सर्वैर्महद्भिरस्वीकरणीयमत
एव आत्मसंभावितं स्वेनैव स्वमहत्त्वादिना चिन्तितं क्रोधनं क्रोधयुक्तं
नराधिपं व्यसने दुःखप्राप्तिसमये स्वजनो ऽपि हन्ति  ॥  ३।३३।१६  ॥   

  

नेति । कार्याणि कर्तव्यस्वजनरक्षणानि यो नानुतिष्ठति न करोति अत एव भयेषु
प्राप्तस्वजनभीतिषु न बिभेति स पुरुषः क्षिप्रं राज्याच्च्युतः अत एव तृणैः
तुल्यो भवेत् सर्वानादरणीयः स्यादित्यर्थः  ॥  ३।३३।१७  ॥   

  

शुष्केति । शुष्ककाष्ठैः लोष्ठैश्च पांशुभिर्धूलीभिश्च कार्यं
किंचित्प्रयोजनं भवेत् स्थानात्परिभ्रष्टैर्वसुधाधिपैस्तु कार्यं
किंचित्प्रयोजनं न स्यात्  ॥  ३।३३।१८  ॥   

  

उपभुक्तमिति । उपभुक्तं परिधृतं वासो वस्त्रं यथा
निरर्थकमन्यप्रयोजनासाधकं, मृदिताः परिमर्दिताः स्रजो माला यथा निरर्थिकाः
एवं समर्थो ऽपि राज्यात्परिभ्रष्टो राजा निरर्थकः । निरर्थक इति
लिङ्गवचनविपरिणामेनान्यत्राप्यन्वेति एकत्र शाब्दो ऽपरत्रार्थो वा  ॥ 
३।३३।१९  ॥   

  

अप्रमत्त इति । अप्रमत्तः अनवधानतारहितः विजितेन्द्रियश्च यो राजा स चिरं
तिष्ठते तिष्ठति  ॥  ३।३३।२०  ॥   

  

नयनाभ्यामिति । यो राजा नयनाभ्यां प्रसुप्तः नयचक्षुषा जागर्ति स
व्यक्तक्रोधप्रसादः व्यक्तौ दण्डदानाभ्यां प्रकटितौ क्रोधप्रसादौ यस्य सः
जनैः चिरं पूज्यते  ॥  ३।३३।२१  ॥   

  

त्वमिति । हे रावण रक्षसां सुमहान्वधः यस्य ते चारैरविदितः स त्वम् एतैः
राजोचितैर्गुणैर्विवर्जितः अत एव दुर्बुद्धिरसीति शेषः  ॥  ३।३३।२२  ॥   

  

परेति । यो विषयेषु सङ्गवान् अत्यासक्तिविशिष्टः अत एव परावमन्ता
सर्वानादरकारी अत एव देशकालप्रविभागतत्त्वविन्न अत एव गुणदोषनिश्चये
अयुक्तबुद्धिः न युक्ता बुद्धिर्यस्य सः राजा त्वं न चिराद्विपन्नराज्यः
सन् विपत्स्यसे  ॥  ३।३३।२३  ॥   

  

इतीति । तया शूर्पणखया इत्यनेन प्रकारेण परिकीर्तितान् बुद्ध्या समीक्ष्य
विचार्य धनादिना अन्वितः क्षणदाचरेश्वरः रावणः चिरेण विचिन्तयामास  ॥ 
३।३३।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
त्रयस्त्रिंशः सर्गः  ॥  ३।३३  ॥   

  


