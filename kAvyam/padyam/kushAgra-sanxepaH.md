+++
title = "कुशाग्र-सङ्क्षेपः"
+++

Source: [TW](https://groups.google.com/g/bvparishat/c/pyt3gM3NWNU)

कोदण्डभूषितकरान्मणिनीलरूपात्  
सत्कञ्जलोचनवराद्भरताग्रजातात् ।  
सौमित्रिसेवितपदात्परमाभिरामात्  
रामात्परं किमपि तत्त्वमहं न मन्ये ॥  
(इति शिवप्रसादस्य)  

श्रीरामपरमायणम्  
(कुशाग्र-विरचितम्)  

बालकाण्डः  

इक्ष्वाकुवंशतनयान्नवनीरजाभात्  
सौमित्रपूजितपदान्मुनियज्ञपालात्।  
वैदेहराजसुखदादरविन्दनेत्राद्  
रामात् परं किमपि तत्त्वमहं न जाने॥१  

अयोध्याकाण्डः  

सीतोपगूढहृदयादमिताभिरामात्  
साकेतनागरविलोचनपुण्यलाभात्।  
तातानुशासनतृणीकृतयौवराज्याद्  
रामात् परं किमपि तत्त्वमहं न जाने॥२  

अरण्यकाण्डः  

श्रीदण्डकावनतपोधनवीक्ष्यमाणात्  
कोदण्डभूषितकरान्मृगमार्गमाणात्।  
सीतावियोगविकलादनुजावलम्बाद्  
रामात् परं किमपि तत्त्वमहं न जाने॥३  

किष्किन्धाकाण्डः  

वातात्मजोपचरिताद् वनचारिवीरात्  
सुग्रीवजीवनधनादुपकारनिष्ठात्।  
सङ्ग्रामभूपतितवालिविलोकितास्याद्  
रामात् परं किमपि तत्त्वमहं न जाने॥४  

सुन्दरकाण्डः  

रत्नाङ्गुलीयवरदात् प्रहितेष्टदूतात्  
सिन्धोर्विलङ्घनरतानिलसूनुचिन्त्यात्।  
चूडामणिच्छविविलीनमनश्चकोराद्  
रामात् परं किमपि तत्त्वमहं न जाने॥५  

युद्धकाण्डः  

पाथोधिसेतुगतसैन्यपरीतयानाद्  
रक्षोमृगार्दनपराटविकाग्रगण्यात्।  
युद्धे दशाननशिरोऽर्चितदिक्प्रधानाद्  
रामात् परं किमपि तत्त्वमहं न जाने॥६  

उत्तरकाण्डः  

राजाधिराजमहिताज्जनपूज्यमानाद्  
धर्मानुशासनपरिष्कृतमर्त्यलोकात्।  
भूनन्दिनीसहचरादनिकेतनाथाद्  
रामात् परं किमपि तत्त्वमहं न जाने॥७  

*पूर्वपदात् संज्ञायामगः (पा॰सू॰ ८.४.३) इत्यनेन संज्ञायां णत्वं भवति। काव्यस्य नामत्वादत्र णत्वं च।  